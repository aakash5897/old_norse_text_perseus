{"originalTitle": "Grettis_Saga_Chapter_76", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_76", "text": {"0": "\u00deetta sumar kom skip \u00fat \u00ed G\u00f6nguskar\u00f0s\u00f3si. \u00dear var \u00e1 s\u00e1 ma\u00f0ur    \u00e1 skipi er H\u00e6ringur h\u00e9t. Hann var ungur ma\u00f0ur og f\u00e6r svo vel    a\u00f0 hann kleif hvert bjarg. Hann f\u00f3r til vistar me\u00f0 \u00deorbirni    \u00f6ngli og var \u00fear fram \u00e1 haust. Hann f\u00fdsti \u00deorbj\u00f6rn mj\u00f6g til    a\u00f0 fara til Drangeyjar og kva\u00f0st vildu sj\u00e1 hvort h\u00fan v\u00e6ri svo    miki\u00f0 bjarg a\u00f0 hvergi m\u00e6tti upp komast. \u00deorbj\u00f6rn kva\u00f0 hann    eigi til einskis vinna skyldu ef hann k\u00e6mist upp \u00e1 eyna og    fengi veitt Gretti \u00e1verka e\u00f0a drepi\u00f0 hann. Ger\u00f0i hann \u00feetta    \u00e1gengilegt fyrir H\u00e6ringi.    Og eftir \u00feetta f\u00f3ru \u00feeir til Drangeyjar og skutu honum,    Austmanninum, upp \u00ed einhverjum sta\u00f0 og skyldi hann leynast a\u00f0    ef hann k\u00e6mist upp \u00e1 eyna en \u00feeir l\u00f6g\u00f0u a\u00f0 stiganum og t\u00f3ku    tal vi\u00f0 \u00fe\u00e1 Gretti. Spur\u00f0i \u00deorbj\u00f6rn Gretti hvort hann \u00e6tla\u00f0i    ekki \u00far eyjunni. Hann kve\u00f0st \u00ed \u00f6ngu jafnr\u00e1\u00f0inn.    \"Mj\u00f6g hefir \u00fe\u00fa \u00e1 oss leiki\u00f0,\" segir \u00deorbj\u00f6rn, \"n\u00e6r sem v\u00e9r    f\u00e1um \u00feess hefnt en eigi uggir \u00fe\u00fa mart a\u00f0 \u00fe\u00e9r.\"    Lengi \u00e1ttust \u00feeir \u00feetta vi\u00f0 og kom ekki \u00e1samt me\u00f0 \u00feeim.    En fr\u00e1 H\u00e6ringi er \u00fea\u00f0 a\u00f0 segja a\u00f0 hann kleif aftur og fram um    bjargi\u00f0 og f\u00e9kk upp komist \u00ed einhverjum sta\u00f0 \u00fear sem hvorki    hefir ma\u00f0ur fari\u00f0 \u00e1\u00f0ur n\u00e9 s\u00ed\u00f0an. En er hann kom upp \u00e1 bjargi\u00f0    s\u00e9r hann hvar \u00feeir br\u00e6\u00f0ur voru og horf\u00f0u baki vi\u00f0 honum.    Hug\u00f0ist hann n\u00fa \u00e1 skammri stundu a\u00f0 vinna b\u00e6\u00f0i til fj\u00e1r og    fr\u00e6g\u00f0ar. \u00de\u00e1 var\u00f0i einskis um hans fer\u00f0ir \u00fev\u00ed a\u00f0 \u00feeir hug\u00f0u a\u00f0    hvergi m\u00e1tti upp komast nema \u00fear sem stigarnir voru. Grettir    f\u00e9kkst vi\u00f0 \u00fe\u00e1 \u00deorbj\u00f6rn og skorti \u00fear eigi tygileg or\u00f0 af    hvorumtveggja. \u00de\u00e1 var\u00f0 Illuga liti\u00f0 hj\u00e1 s\u00e9r og s\u00e1 mann kominn    mj\u00f6g a\u00f0 \u00feeim.    Hann m\u00e6lti \u00fe\u00e1: \"Ma\u00f0ur er h\u00e9r kominn a\u00f0 okkur me\u00f0 reidda \u00f6xi    og s\u00fdnist m\u00e9r heldur \u00f3fri\u00f0lega l\u00e1ta.\"    \"Sn\u00fa \u00fe\u00fa \u00ed m\u00f3ti honum \u00fe\u00e1,\" segir Grettir, \"en eg mun geyma    stigans.\"    Illugi r\u00e9\u00f0st \u00ed m\u00f3ti H\u00e6ringi og er Austma\u00f0urinn s\u00e1 \u00fea\u00f0 sneri    hann undan einhvers sta\u00f0ar eftir eyjunni. Illugi elti hann    me\u00f0an eyin vannst og \u00feegar hann kom fram \u00e1 bjargi\u00f0 hlj\u00f3p    H\u00e6ringur \u00fe\u00e1 ofan fyrir og brotna\u00f0i \u00ed honum hvert bein. Lauk    hans \u00e6vi svo. \u00dear heitir H\u00e6ringshlaup s\u00ed\u00f0an sem hann t\u00fdndist.    Illugi kom aftur og spur\u00f0i Grettir hversu hann hef\u00f0i vi\u00f0    \u00feenna skili\u00f0 er honum var \u00e6tla\u00f0ur.    \"Ekki vildi hann m\u00e9r a\u00f0 hl\u00edta,\" segir Illugi, \"a\u00f0 sj\u00e1 r\u00e1\u00f0    fyrir s\u00e9r og braut hann bekrann ofan fyrir bjargi\u00f0 og bi\u00f0ji    b\u00e6ndur fyrir honum sem hann s\u00e9 dau\u00f0ur.\"    Og er \u00d6ngull heyr\u00f0i \u00fea\u00f0 ba\u00f0 hann \u00fe\u00e1 burt leggja \"hefi eg n\u00fa    fari\u00f0 tv\u00e6r fer\u00f0ir til m\u00f3ts vi\u00f0 Gretti en eg mun eigi fara \u00ed    \u00feri\u00f0ja sinn ef eg ver\u00f0 \u00fe\u00e1 einskis v\u00edsari. En n\u00fa \u00feykir m\u00e9r    meiri von a\u00f0 \u00feeir megi sitja \u00ed Drangey fyrir m\u00ednum s\u00f6kum. En    \u00fea\u00f0 \u00e6tla eg a\u00f0 Grettir muni skemur sitja h\u00e9\u00f0an af en hinga\u00f0    til.\"    N\u00fa f\u00f3ru \u00feeir heim. \u00de\u00f3tti \u00feessi fer\u00f0 verri en hin fyrri og sat    Grettir \u00feenna vetur \u00ed Drangey og hittust \u00feeir \u00deorbj\u00f6rn ekki    \u00feann vetur.    \u00c1 \u00feessum misserum andast Skafti l\u00f6gma\u00f0ur \u00de\u00f3roddsson. Var    Gretti \u00fea\u00f0 ska\u00f0i mikill \u00fev\u00ed a\u00f0 hann haf\u00f0i heiti\u00f0 a\u00f0 ganga    fyrir um s\u00fdknu hans \u00feegar Grettir hef\u00f0i tuttugu vetur \u00ed sekt,    en sj\u00e1 var hinn n\u00edtj\u00e1ndi sektar hans er n\u00fa var fr\u00e1 sagt um    hr\u00ed\u00f0.    Um vori\u00f0 anda\u00f0ist Snorri go\u00f0i og mart bar til t\u00ed\u00f0inda \u00e1    \u00feessum misserum \u00fea\u00f0 sem ekki kemur vi\u00f0 \u00feessa s\u00f6gu."}}