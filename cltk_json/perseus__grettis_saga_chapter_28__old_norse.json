{"originalTitle": "Grettis_Saga_Chapter_28", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_28", "text": {"0": "Grettir \u00c1smundarson kom \u00feetta sumar \u00fat \u00ed Skagafir\u00f0i. Hann var    \u00fe\u00e1 svo fr\u00e6gur ma\u00f0ur fyrir sakir afls og hreysti a\u00f0 engi \u00fe\u00f3tti    \u00fe\u00e1 sl\u00edkur af ungum m\u00f6nnum. Hann rei\u00f0 br\u00e1tt heim til Bjargs og    t\u00f3k \u00c1smundur \u00fe\u00e1 vi\u00f0 honum s\u00e6milega. Atli haf\u00f0i \u00fe\u00e1 b\u00fasforr\u00e1\u00f0.    F\u00e9ll vel \u00e1 me\u00f0 \u00feeim br\u00e6\u00f0rum. \u00de\u00e1 ger\u00f0ist ofsi Grettis svo    mikill a\u00f0 honum \u00fe\u00f3tti s\u00e9r ekki \u00f3f\u00e6rt.    \u00de\u00e1 ger\u00f0ust \u00feeir margir fullhraustir menn er \u00fe\u00e1 voru ungir er    Grettir var a\u00f0 leikum \u00e1 Mi\u00f0fjar\u00f0arvatni me\u00f0 \u00feeim \u00e1\u00f0ur en hann    f\u00f3r utan. Einn af \u00feeim var Au\u00f0unn er \u00fe\u00e1 bj\u00f3 \u00e1 Au\u00f0unarst\u00f6\u00f0um \u00ed    V\u00ed\u00f0idal. Hann var \u00c1sgeirsson, Au\u00f0unarsonar, \u00c1sgeirssonar    \u00e6\u00f0ikolls. Au\u00f0unn var g\u00f3\u00f0ur b\u00f3ndi og gegn ma\u00f0ur. Allra manna    var hann sterkastur nor\u00f0ur \u00fear. Hann \u00fe\u00f3tti hinn g\u00e6fasti \u00ed    bygg\u00f0arlagi.    Grettir kom n\u00fa \u00fea\u00f0 \u00ed hug a\u00f0 hann \u00fe\u00f3ttist hafa or\u00f0i\u00f0 varhluta    fyrir Au\u00f0uni a\u00f0 knattleiknum sem \u00e1\u00f0ur er sagt og vildi hann    pr\u00f3fa hvor \u00feeirra meira hef\u00f0i vi\u00f0 gengist s\u00ed\u00f0an. Af \u00fev\u00ed gerir    Grettir heiman fer\u00f0 s\u00edna \u00e1 Au\u00f0unarsta\u00f0i. \u00dea\u00f0 var um \u00f6ndver\u00f0an    sl\u00e1ttut\u00edma. Grettir barst \u00e1 miki\u00f0 og rei\u00f0 \u00ed steindum s\u00f6\u00f0li    mj\u00f6g v\u00f6ndu\u00f0um er \u00deorfinnur gaf honum. Hann haf\u00f0i g\u00f3\u00f0an hest    og vopn \u00f6ll hin bestu.    Grettir kom snemma dags \u00e1 Au\u00f0unarsta\u00f0i og drap \u00e1 dyr. F\u00e1tt    var manna heima. Grettir spur\u00f0i hvort Au\u00f0unn v\u00e6ri heima. Menn    s\u00f6g\u00f0u a\u00f0 hann v\u00e6ri farinn til sels eftir mat. Grettir hleypti    beisli af hesti s\u00ednum. T\u00fani\u00f0 var \u00f3slegi\u00f0 og gekk hesturinn    \u00feanga\u00f0 sem lo\u00f0nast var. Grettir gekk til sk\u00e1la og settist    ni\u00f0ur \u00e1 setstokkinn og s\u00ed\u00f0an sofna\u00f0i hann.    Litlu s\u00ed\u00f0ar kom Au\u00f0unn heim. Hann s\u00e1 a\u00f0 hestur var \u00ed t\u00faninu    me\u00f0 steindum s\u00f6\u00f0li. Au\u00f0unn bar mat \u00e1 tveimur hestum og bar    skyr \u00e1 hesti og var \u00fea\u00f0 \u00ed h\u00fa\u00f0um og var bundi\u00f0 um fyrir ofan.    \u00dea\u00f0 k\u00f6llu\u00f0u menn skyrkylla. Au\u00f0unn t\u00f3k af hestum og ber inn    skyr \u00ed fangi s\u00e9r. Honum var myrkt fyrir augum. Grettir r\u00e9tti    f\u00f3tinn fram af stokkinum og f\u00e9ll Au\u00f0unn \u00e1fram og var\u00f0 undir    honum skyrkyllirinn og gekk af yfirbandi\u00f0. Au\u00f0unn spratt upp    og spur\u00f0i hva\u00f0 skelmi \u00fear v\u00e6ri. Grettir nefndi sig.    Au\u00f0unn m\u00e6lti: \"\u00deanninn var \u00f3spaklega fari\u00f0 e\u00f0a hvert er    erindi\u00f0 \u00feitt?\"    \"Eg vil berjast vi\u00f0 \u00feig,\" segir Grettir.    \"Sj\u00e1 mun eg fyrst r\u00e1\u00f0 fyrir mat m\u00ednum,\" sag\u00f0i Au\u00f0unn.    \"Vel m\u00e1 \u00fea\u00f0,\" segir Grettir, \"ef \u00fe\u00fa m\u00e1tt eigi \u00f6\u00f0rum m\u00f6nnum a\u00f0    \u00fev\u00ed hl\u00edta.\"    Au\u00f0unn laut \u00fe\u00e1 ni\u00f0ur og \u00fereif upp skyrkyllinn og sletti    framan \u00ed fang Gretti og ba\u00f0 hann fyrst taka vi\u00f0 \u00fev\u00ed er honum    var sent. Grettir var\u00f0 allur skyrugur. \u00de\u00f3tti honum \u00fea\u00f0 meiri    sm\u00e1n en \u00fe\u00f3 Au\u00f0unn hef\u00f0i veitt honum mikinn \u00e1verka. S\u00ed\u00f0an    r\u00e9\u00f0ust \u00feeir \u00e1 og gl\u00edmdu heldur sterklega. S\u00e6kir Grettir me\u00f0    \u00e1kef\u00f0 en Au\u00f0unn fer undan. Finnur hann \u00fe\u00e1 a\u00f0 Grettir hefir    dregi\u00f0 undan honum. Gengur upp allt \u00fea\u00f0 er fyrir \u00feeim ver\u00f0ur    og rekast \u00feeir v\u00ed\u00f0a um sk\u00e1lann. Spar\u00f0i hvorgi af en \u00fe\u00f3 ver\u00f0ur    Grettir drj\u00fagari og fellur Au\u00f0unn a\u00f0 lyktum. Hann haf\u00f0i    sliti\u00f0 \u00f6ll vopnin af Gretti. Kn\u00fdjast \u00feeir fast og ver\u00f0ur brak    miki\u00f0 um \u00fe\u00e1 og \u00fe\u00e1 kemur dynur mikill undir b\u00e6inn og heyrir    Grettir a\u00f0 ri\u00f0i\u00f0 var a\u00f0 h\u00fasunum og af baki stigi\u00f0 og inn    gengi\u00f0 sn\u00fa\u00f0igt. S\u00e9r hann a\u00f0 ma\u00f0ur gengur inn \u00feriflegur \u00ed    rau\u00f0um kyrtli og haf\u00f0i hj\u00e1lm \u00e1 h\u00f6f\u00f0i. Sj\u00e1 sneri til sk\u00e1lans    \u00fev\u00ed a\u00f0 hann heyr\u00f0i umfang miki\u00f0 er \u00feeir \u00e1ttust vi\u00f0. Hann    spur\u00f0i hva\u00f0 \u00ed sk\u00e1lanum v\u00e6ri.    Grettir nefndi sig \"e\u00f0a hver spyr a\u00f0?\"    \"Bar\u00f0i heiti eg,\" segir s\u00e1 er kominn var.    \"Ertu Bar\u00f0i Gu\u00f0mundarson \u00far \u00c1sbjarnarnesi?\"    \"S\u00e1 er ma\u00f0ur hinn sami,\" segir Bar\u00f0i. \"E\u00f0a hva\u00f0 hefstu a\u00f0?\"    sag\u00f0i hann.    Grettir svarar: \"Vi\u00f0 Au\u00f0unn eigum h\u00e9r gamanleika.\"    \"Ekki veit eg um gaman \u00fea\u00f0,\" segir Bar\u00f0i. \"Er og ekki    jafnkomi\u00f0 \u00e1 me\u00f0 ykkur. \u00de\u00fa ert \u00f3jafna\u00f0arma\u00f0ur og    ofurkappsfullur en hann er g\u00e6fur og g\u00f3\u00f0fengur og l\u00e1ttu hann    upp standa skj\u00f3tt.\"    Grettir svarar: \"Margur seilist um hur\u00f0 til lokunnar. \u00de\u00e6tti    m\u00e9r \u00fe\u00e9r n\u00e6r a\u00f0 hefna Halls br\u00f3\u00f0ur \u00fe\u00edns en a\u00f0 hlutast til me\u00f0    okkur Au\u00f0uni hva\u00f0 vi\u00f0 eigumst vi\u00f0.\"    \"Jafnan heyri eg \u00fea\u00f0,\" segir Bar\u00f0i, \"en eigi veit eg hvort    \u00feess ver\u00f0ur nokku\u00f0 hefnt. En \u00fe\u00f3 vil eg a\u00f0 \u00fe\u00fa l\u00e1tir Au\u00f0un vera    \u00ed n\u00e1\u00f0um \u00fev\u00ed hann er spakur ma\u00f0ur.\"    Grettir ger\u00f0i svo fyrir till\u00f6gur Bar\u00f0a og l\u00edka\u00f0i \u00fe\u00f3 illa.    Bar\u00f0i spur\u00f0i hva\u00f0 til saka v\u00e6ri me\u00f0 \u00feeim.    Grettir kva\u00f0 v\u00edsu:Eigi veit eg nema utanJalfa\u00f0r a\u00f0 \u00fe\u00e9r sjalfumkverkr fyr kapp og orku,kvelling er \u00fea\u00f0, svelli.Svo banna\u00f0i sinnirseim-Gauts, \u00fe\u00e1 eg var heima,ungum endr fyr l\u00f6ngu\u00e1kall \u00feinul fjalla.    Bar\u00f0i kva\u00f0 \u00fea\u00f0 v\u00edst vorkunn ef hann \u00e6tti s\u00edn v\u00edst \u00ed a\u00f0 hefna.    \"Mun eg n\u00fa gera me\u00f0 ykkur,\" sag\u00f0i Bar\u00f0i. \"Vil eg a\u00f0 \u00fei\u00f0    skilji\u00f0 a\u00f0 svo gervu og s\u00e9 n\u00fa sliti\u00f0 me\u00f0 ykkur.\"    Og \u00fea\u00f0 l\u00e9tu \u00feeir haldast \u00fev\u00ed \u00feeir voru skyldir og l\u00edka\u00f0i    Gretti heldur illa vi\u00f0 Bar\u00f0a og br\u00e6\u00f0ur hans, ri\u00f0u \u00e1 burt    allir saman.    Og er \u00feeir voru \u00ed veg komnir \u00fe\u00e1 m\u00e6lti Grettir: \"\u00dea\u00f0 hefi eg    spurt a\u00f0 \u00fe\u00fa \u00e6tlar su\u00f0ur til Borgarfjar\u00f0ar \u00ed sumar. N\u00fa vil eg    bj\u00f3\u00f0a \u00fe\u00e9r Bar\u00f0i a\u00f0 fara su\u00f0ur me\u00f0 \u00fe\u00e9r og \u00feykist eg \u00fe\u00e1 gera    vi\u00f0 \u00feig ver\u00f0leikum betur.\"    Bar\u00f0i var\u00f0 gla\u00f0ur vi\u00f0 \u00feetta og j\u00e1ta\u00f0i skj\u00f3tt \u00feessu og ba\u00f0    hann hafa \u00fe\u00f6kk fyrir. S\u00ed\u00f0an skildu \u00feeir.    \u00de\u00e1 veik Bar\u00f0i aftur og m\u00e6lti: \"\u00dea\u00f0 vil eg til skilja,\" segir    hann, \"a\u00f0 \u00fe\u00fa farir ei nema \u00de\u00f3rarinn leyfi \u00fev\u00ed hann skal r\u00e1\u00f0a    fer\u00f0inni.\"    \"Vel \u00fe\u00e6tti m\u00e9r \u00fe\u00fa mega einhl\u00edtur vera a\u00f0 r\u00e1\u00f0um \u00fe\u00ednum. \u00c1 eg    ekki,\" sag\u00f0i Grettir, \"fer\u00f0ir m\u00ednar undir \u00f6\u00f0rum m\u00f6nnum en    illa mun m\u00e9r \u00feykja ef \u00fe\u00fa gerir mig li\u00f0r\u00e6kan.\"    N\u00fa fara s\u00edna lei\u00f0 hvorir og kva\u00f0st Bar\u00f0i skyldu gera Gretti    vissu \"ef \u00de\u00f3rarinn vill a\u00f0 \u00fe\u00fa farir\" en ella skyldi hann    sitja um kyrrt.    Grettir rei\u00f0 heim til Bjargs en Bar\u00f0i til b\u00fas s\u00edns."}}