{"originalTitle": "Grettis_Saga_Chapter_51", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_51", "text": {"0": "\u00deorgils Arason rei\u00f0 til \u00feings me\u00f0 fj\u00f6lmenni. Kom \u00fear allt    st\u00f3rmenni um landi\u00f0. Br\u00e1tt fundust \u00feeir Skafti l\u00f6gma\u00f0ur og    t\u00f3ku tal me\u00f0 s\u00e9r.    \u00de\u00e1 m\u00e6lti Skafti: \"Er \u00fea\u00f0 satt \u00deorgils a\u00f0 \u00fe\u00fa hefir haldi\u00f0 \u00fe\u00e1    \u00ferj\u00e1 menn \u00ed vetur er mestir \u00f3jafna\u00f0armenn \u00feykja vera og \u00fe\u00f3    allir sekir og stillt \u00fe\u00e1 svo a\u00f0 enginn hefir \u00f6\u00f0rum mein    gert?\"    \u00deorgils segir a\u00f0 \u00fea\u00f0 var satt.    Skafti m\u00e6lti: \"Mikill h\u00f6f\u00f0ingsskapur er sl\u00edkt. E\u00f0a hversu    \u00feykir hver \u00feeirra skapi farinn e\u00f0a hver hreystima\u00f0ur hver    \u00feeirra mun vera?\"    \u00deorgils segir: \"Alla \u00e6tla eg \u00fe\u00e1 fullr\u00f6skva til hugar en \u00feeir    eru tveir a\u00f0 eg \u00e6tla hr\u00e6\u00f0ast kunna. Er \u00fea\u00f0 \u00fe\u00f3 \u00f3l\u00edkt \u00fev\u00ed a\u00f0    \u00deorm\u00f3\u00f0ur er ma\u00f0ur gu\u00f0hr\u00e6ddur og tr\u00fama\u00f0ur mikill en Grettir er    svo myrkf\u00e6linn a\u00f0 hann \u00feorir hvergi a\u00f0 fara \u00feegar a\u00f0 myrkva    tekur ef hann ger\u00f0i eftir skapi s\u00ednu. En \u00deorgeir fr\u00e6nda minn    hygg eg ekki hr\u00e6\u00f0ast kunna.\"    \"Svo mun hver skapi farinn sem \u00fe\u00fa segir,\" segir Skafti.    Skildu \u00feeir svo tali\u00f0.    \u00c1 \u00feessu al\u00feingi k\u00e6r\u00f0i \u00de\u00f3roddur dr\u00e1pust\u00fafur um v\u00edg \u00deorbjarnar    \u00f6xnamegins \u00fev\u00ed a\u00f0 hann haf\u00f0i eigi fram komi\u00f0 \u00e1 H\u00fanavatns\u00feingi    fyrir fr\u00e6ndum Atla. Hug\u00f0i hann a\u00f0 h\u00e9r mundi hans m\u00e1l s\u00ed\u00f0ur    fyrir bor\u00f0 bori\u00f0. \u00deeir fr\u00e6ndur Atla s\u00f3ttu Skafta a\u00f0 m\u00e1linu en    hann kva\u00f0st sj\u00e1 l\u00f6gv\u00f6rn \u00ed \u00fev\u00ed svo a\u00f0 \u00fear mundu fullar f\u00e9b\u00e6tur    fyrir koma.    S\u00ed\u00f0an voru m\u00e1lin \u00ed ger\u00f0 lagin og var \u00fea\u00f0 flestra \u00e6tlan a\u00f0    v\u00edgin mundu \u00e1 standast, Atla og \u00deorbjarnar. En er Skafti    vissi \u00fea\u00f0 gekk hann til ger\u00f0armanna og spur\u00f0i hva\u00f0an \u00feeir    t\u00f3ku \u00fea\u00f0. \u00deeir k\u00f6llu\u00f0u \u00fe\u00e1 jafna b\u00e6ndur er vegnir voru.    Skafti spyr: \"Hvort var fyrr, Grettir sekur ger e\u00f0a Atli var    veginn?\"    En er \u00fea\u00f0 var reikna\u00f0 \u00fe\u00e1 var\u00f0 \u00fea\u00f0 viku munur er Grettir var    sekur ger \u00e1 al\u00feingi en hitt var\u00f0 \u00feegar eftir \u00feingi\u00f0.    Skafti m\u00e6lti: \"\u00dea\u00f0 gruna\u00f0i mig a\u00f0 y\u00f0ur mundi yfir sj\u00e1st um    m\u00e1latilb\u00fana\u00f0inn a\u00f0 \u00fe\u00e9r h\u00e9ldu\u00f0 \u00feann a\u00f0ila er sekur var \u00e1\u00f0ur og    hvorki m\u00e1tti s\u00edn m\u00e1l verja n\u00e9 s\u00e6kja. N\u00fa segi eg Gretti ekki    eiga a\u00f0 gera me\u00f0 v\u00edgsm\u00e1linu og taki eftirm\u00e1l s\u00e1 sem n\u00e6stur er    a\u00f0 l\u00f6gum.\"    \u00de\u00e1 m\u00e6lti \u00de\u00f3roddur dr\u00e1pust\u00fafur: \"Hver skal \u00fe\u00e1 svara v\u00edginu    \u00deorbj\u00f6rns br\u00f3\u00f0ur m\u00edns?\"    \"Sj\u00e1i\u00f0 \u00fe\u00e9r sj\u00e1lfir fyrir \u00fev\u00ed,\" segir Skafti, \"en ekki munu    fr\u00e6ndur Grettis ausa f\u00e9 fyrir hann e\u00f0a verk hans ef honum    kaupist enginn fri\u00f0ur.\"    Og er \u00feess var\u00f0 var \u00deorvaldur \u00c1sgeirsson a\u00f0 Grettir var af    sag\u00f0ur eftirm\u00e1linu leitu\u00f0u \u00feeir \u00fe\u00e1 eftir hverjir n\u00e6stir voru.    Ur\u00f0u \u00fe\u00e1 skyldastir \u00feeir Skeggi son Gamla a\u00f0 Melum og \u00d3spakur    son Gl\u00fams af Eyri \u00far Bitru. \u00deeir voru b\u00e1\u00f0ir kappsmenn miklir    og framgjarnir. Var\u00f0 \u00de\u00f3roddur n\u00fa a\u00f0 l\u00faka b\u00e6tur fyrir v\u00edg    Atla. Var \u00fea\u00f0 tv\u00f6 hundru\u00f0 silfurs.    \u00de\u00e1 lag\u00f0i til Snorri go\u00f0i: \"Vilji\u00f0 \u00fe\u00e9r n\u00fa Hr\u00fatfir\u00f0ingar,\"    sag\u00f0i hann, \"a\u00f0 ni\u00f0ur falli f\u00e9gjald \u00feetta og ver\u00f0i Grettir    s\u00fdkn \u00fev\u00ed a\u00f0 eg \u00e6tla a\u00f0 hann ver\u00f0i s\u00e1rbeittur \u00ed sektinni?\"    \u00deeir fr\u00e6ndur Grettis t\u00f3ku vel undir \u00fea\u00f0 og s\u00f6g\u00f0ust aldrei    hir\u00f0a um f\u00e9 ef hann fengi fri\u00f0 og frelsi. \u00de\u00f3roddur kva\u00f0st sj\u00e1    a\u00f0 hans hlutur var\u00f0 erfi\u00f0ur og l\u00e9st \u00feenna mundu upp taka    fyrir s\u00edna h\u00f6nd.    Snorri ba\u00f0 \u00fe\u00e1 vita \u00e1\u00f0ur hvort \u00de\u00f3rir \u00far Gar\u00f0i vildi leyfi til    leggja a\u00f0 Grettir yr\u00f0i s\u00fdkn. En er hann var\u00f0 \u00feess v\u00eds br\u00e1st    hann rei\u00f0ur vi\u00f0 og kva\u00f0 Gretti aldrei skyldu \u00far sektum ganga    e\u00f0a komast \"og a\u00f0 firr a\u00f0 hann ver\u00f0i s\u00fdkn,\" sag\u00f0i hann, \"a\u00f0    meira f\u00e9 skyldi leggja til h\u00f6fu\u00f0s honum en nokkurum \u00f6\u00f0rum    sk\u00f3garm\u00f6nnum.\"    En er hann t\u00f3k \u00feetta svo \u00fevert var\u00f0 ekki af s\u00fdknuninni. T\u00f3ku    \u00feeir Gamli f\u00e9i\u00f0 til s\u00edn og var\u00f0veittu en \u00de\u00f3roddur dr\u00e1pust\u00fafur    f\u00e9kk \u00f6ngvar b\u00e6tur eftir \u00deorbj\u00f6rn br\u00f3\u00f0ur sinn. L\u00f6g\u00f0u \u00feeir    \u00de\u00f3rir \u00fe\u00e1 b\u00e1\u00f0ir f\u00e9 til h\u00f6fu\u00f0s Gretti, \u00ferj\u00e1r merkur silfurs    hvor \u00feeirra. \u00dea\u00f0 \u00fe\u00f3tti m\u00f6nnum n\u00fdlunda \u00fev\u00ed a\u00f0 aldrei haf\u00f0i    veri\u00f0 meira lagt en \u00ferj\u00e1r merkur. Snorri kva\u00f0 \u00feetta    \u00f3viturlegt a\u00f0 bekkjast til a\u00f0 hafa \u00feann mann \u00ed sektum er svo    miklu illu m\u00e6tti orka og kva\u00f0 \u00feess margan gjalda mundu.    Skildu menn vi\u00f0 \u00fea\u00f0 og ri\u00f0u heim af \u00feinginu."}}