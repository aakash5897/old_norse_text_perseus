{"originalTitle": "Grettis_Saga_Chapter_43", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_43", "text": {"0": "\u00deorbj\u00f6rn \u00f6xnamegin spur\u00f0i a\u00f0 Atli og Gr\u00edmur voru heiman    farnir. Voru hj\u00e1 honum \u00de\u00f3rissynir fr\u00e1 Skar\u00f0i, Gunnar og    \u00deorgeir. \u00deorbirni l\u00e9k \u00f6fund \u00e1 vins\u00e6ldum Atla og \u00fev\u00ed eggja\u00f0i    hann \u00fe\u00e1 br\u00e6\u00f0ur \u00de\u00f3rissonu a\u00f0 \u00feeir skyldu sitja fyrir Atla er    \u00feeir f\u00e6ru utan af Nesinu. Ri\u00f0u \u00feeir \u00fe\u00e1 heim til Skar\u00f0s og    bi\u00f0u \u00fear til \u00feess er \u00feeir Atli f\u00f3ru upp um me\u00f0 lestina. En er    \u00feeir komu fram um b\u00e6inn \u00e1 Skar\u00f0i \u00fe\u00e1 var s\u00e9n f\u00f6r \u00feeirra.    Brug\u00f0u \u00feeir br\u00e6\u00f0ur \u00fe\u00e1 skj\u00f3tt vi\u00f0 me\u00f0 h\u00faskarla s\u00edna og ri\u00f0u    eftir \u00feeim.    En er \u00feeir Atli s\u00e1u fer\u00f0 \u00feeirra ba\u00f0 hann \u00fe\u00e1 taka ofan    klyfjarnar af hestunum \"og munu \u00feeir vilja bj\u00f3\u00f0a m\u00e9r b\u00e6tur    fyrir h\u00faskarl minn er Gunnar drap \u00ed fyrra sumar. Orkum ekki \u00e1    fyrri en verjum hendur vorar ef \u00feeir vekja fyrri vi\u00f0 oss.\"    N\u00fa koma hinir a\u00f0 og hlaupa \u00feegar af baki. Atli fagnar \u00feeim og    spur\u00f0i a\u00f0 t\u00ed\u00f0indum \"e\u00f0a viltu b\u00e6ta m\u00e9r nokkuru Gunnar fyrir    h\u00faskarl minn?\"    Gunnar svarar: \"Annars v\u00e6ru\u00f0 \u00fe\u00e9r ver\u00f0ir Bjargsmenn en eg b\u00e6ti    \u00fea\u00f0 g\u00f3\u00f0u. V\u00e6ri og meiri b\u00f3ta vert fyrir v\u00edg \u00deorbjarnar er    Grettir v\u00f3.\"    \"Ekki \u00e1 eg \u00fev\u00ed a\u00f0 svara,\" sag\u00f0i Atli, \"enda ertu ekki a\u00f0ili    \u00feess m\u00e1ls.\"    Gunnar kva\u00f0 n\u00fa fyrir \u00fea\u00f0 ganga mundu \"og g\u00f6ngum a\u00f0 \u00feeim og    neytum \u00feess n\u00fa a\u00f0 Grettir er n\u00fa eigi n\u00e6rri.\"    \u00deeir hlupu a\u00f0 Atla og voru \u00e1tta saman en \u00feeir Atli sex saman.    Atli gekk fram fyrir s\u00edna menn og br\u00e1 sver\u00f0inu J\u00f6kulsnaut er    Grettir haf\u00f0i gefi\u00f0 honum.    \u00de\u00e1 m\u00e6lti \u00deorgeir: \"Margt er l\u00edkt me\u00f0 \u00feeim er g\u00f3\u00f0ir \u00feykjast.    Ofarlega bar Grettir saxi\u00f0 \u00ed fyrra sumar \u00e1    Hr\u00fatafjar\u00f0arh\u00e1lsi.\"    Atli svarar: \"Hann mun og vanari vi\u00f0 st\u00f3rvirkin en eg.\"    S\u00ed\u00f0an b\u00f6r\u00f0ust \u00feeir. Gunnar s\u00f3tti a\u00f0 Atla me\u00f0 \u00e1kef\u00f0 og var    hinn \u00f3\u00f0asti.    Og er \u00feeir h\u00f6f\u00f0u barist um stund m\u00e6lti Atli: \"Engi frami er \u00ed    \u00fev\u00ed a\u00f0 vi\u00f0 drepum verkmenn hvor fyrir \u00f6\u00f0rum og er \u00fea\u00f0 n\u00e6st a\u00f0    vi\u00f0 sj\u00e1lfir leikumst vi\u00f0 \u00fev\u00ed a\u00f0 eg hefi aldrei me\u00f0 vopnum    vegi\u00f0 fyrr en n\u00fa.\"    Gunnar vildi \u00fea\u00f0 eigi.    Atli ba\u00f0 h\u00faskarla s\u00edna a\u00f0 geyma a\u00f0 lestinni \"en eg mun sj\u00e1    hva\u00f0 \u00feeir gera a\u00f0\" gekk \u00fe\u00e1 svo hart fram a\u00f0 \u00feeir Gunnar    hrukku fyrir. Drap Atli \u00fear tvo fylgdarmenn \u00feeirra br\u00e6\u00f0ra.    Eftir \u00fea\u00f0 sneri hann \u00e1 m\u00f3ti Gunnari og hj\u00f3 til hans svo a\u00f0 \u00ed    sundur t\u00f3k skj\u00f6ldinn fyrir ne\u00f0an mundri\u00f0a um \u00fevert og kom \u00e1    f\u00f3tinn fyrir ne\u00f0an kn\u00e9\u00f0. Og \u00feegar hj\u00f3 hann anna\u00f0 h\u00f6gg svo a\u00f0    \u00fea\u00f0 var\u00f0 a\u00f0 banas\u00e1ri.    N\u00fa er a\u00f0 segja fr\u00e1 Gr\u00edmi \u00de\u00f3rhallssyni a\u00f0 hann r\u00e9\u00f0st \u00e1 m\u00f3ti    \u00deorgeiri og \u00e1ttust \u00feeir lengi vi\u00f0 \u00fev\u00ed a\u00f0 hvortveggi \u00feeirra    var hraustur ma\u00f0ur. \u00deorgeir s\u00e1 fall Gunnars br\u00f3\u00f0ur s\u00edns.    Vildi hann \u00fe\u00e1 undan leita. Gr\u00edmur hlj\u00f3p eftir honum og elti    hann \u00fear til a\u00f0 \u00deorgeir drap f\u00e6ti og f\u00e9ll \u00e1fram. \u00de\u00e1 hj\u00f3    Gr\u00edmur me\u00f0 \u00f6xi milli her\u00f0a honum svo st\u00f3\u00f0 \u00e1 kafi. \u00de\u00e1 g\u00e1fu    \u00feeir gri\u00f0 fylgdarm\u00f6nnum \u00feeirra \u00feremur sem eftir voru. Eftir    \u00fea\u00f0 bundu \u00feeir s\u00e1r s\u00edn og h\u00f3fu upp klyfjar \u00e1 hestana og f\u00f3ru    s\u00ed\u00f0an heim og l\u00fdstu v\u00edgum \u00feessum.    Sat Atli \u00fe\u00e1 heima me\u00f0 fj\u00f6lmenni um hausti\u00f0. \u00deorbirni    \u00f6xnamegin l\u00edka\u00f0i st\u00f3rilla og gat \u00fe\u00f3 ekki a\u00f0 gert \u00fev\u00ed a\u00f0 Atli    var mj\u00f6g vins\u00e6ll. Gr\u00edmur var me\u00f0 honum veturinn og svo Gamli    m\u00e1gur hans. \u00dear var \u00fe\u00e1 og Gl\u00famur \u00d3spaksson, annar m\u00e1gur hans.    Hann bj\u00f3 \u00fe\u00e1 \u00e1 Eyri \u00ed Bitru. H\u00f6f\u00f0u \u00feeir setu fj\u00f6lmenna \u00e1    Bjargi og var \u00fear glaumur mikill um veturinn."}}