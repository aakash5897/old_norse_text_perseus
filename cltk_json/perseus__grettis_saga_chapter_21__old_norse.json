{"originalTitle": "Grettis_Saga_Chapter_21", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_21", "text": {"0": "Bj\u00f6rn h\u00e9t ma\u00f0ur er \u00fear var \u00e1 vist me\u00f0 \u00deorkeli. Hann var    \u00e1kafama\u00f0ur \u00ed lyndi og g\u00f3\u00f0rar \u00e6ttar, skyldur nokku\u00f0 \u00deorkeli.    Ekki var hann vins\u00e6ll ma\u00f0ur af al\u00fe\u00fd\u00f0u \u00fev\u00ed a\u00f0 hann afflutti    mj\u00f6g fyrir \u00feeim m\u00f6nnum er voru me\u00f0 \u00deorkatli. Kom hann svo    m\u00f6rgum \u00e1 burt. F\u00e1tt kom \u00e1 me\u00f0 \u00feeim Gretti. \u00de\u00f3tti Birni hann    l\u00edtils ver\u00f0ur hj\u00e1 s\u00e9r en Grettir var \u00f3till\u00e1tssamur og kom til    \u00fever\u00fa\u00f0 me\u00f0 \u00feeim. Bj\u00f6rn var h\u00e1va\u00f0ama\u00f0ur mikill og ger\u00f0i um sig    miki\u00f0. Fylgdu honum a\u00f0 \u00fev\u00ed margir ungir menn og h\u00f6f\u00f0u \u00feeir    oft \u00e1 kveldum slentur miki\u00f0 \u00fati.    \u00dea\u00f0 bar til \u00e1 \u00f6ndver\u00f0um vetri a\u00f0 h\u00ed\u00f0bj\u00f6rn einn grimmur hlj\u00f3p    \u00far h\u00ed\u00f0i s\u00ednu og var\u00f0 svo grimmur a\u00f0 hann eir\u00f0i hvorki m\u00f6nnum    n\u00e9 f\u00e9. \u00c6tlu\u00f0u menn a\u00f0 hann mundi vakna\u00f0 hafa af h\u00e1reysti \u00fev\u00ed    er Bj\u00f6rn haf\u00f0i gert me\u00f0 kump\u00e1num s\u00ednum. Ger\u00f0ist d\u00fdri\u00f0 svo    illt vi\u00f0fangs a\u00f0 \u00fea\u00f0 reif ni\u00f0ur hj\u00f6r\u00f0 fyrir m\u00f6nnum. Haf\u00f0i    \u00deorkell af \u00feessu mestan ska\u00f0a \u00fev\u00ed hann var manna r\u00edkastur \u00ed    \u00feessu bygg\u00f0arlagi.    \u00c1 nokkurn dag kvaddi \u00deorkell til fylgdar menn s\u00edna a\u00f0 leita    hvar h\u00ed\u00f0 bjarnarins v\u00e6ri. \u00deeir fundu \u00fea\u00f0 \u00ed sj\u00f3varh\u00f6mrum. Var    \u00fear hamarklettur einn og hellissk\u00fati framan \u00ed hamrinum einum    en einn st\u00edgur til a\u00f0 ganga. Bjarg var undir hellinum og ur\u00f0    vi\u00f0 sj\u00f3inn. Var \u00fear v\u00eds bani \u00fev\u00ed er ofan hrapa\u00f0i. L\u00e1 bj\u00f6rninn    \u00ed h\u00ed\u00f0inu \u00e1 daginn en leita\u00f0i \u00e1 burt jafnan er n\u00e1tta\u00f0i. H\u00e9ldu    \u00f6ngvar grindur f\u00e9nu fyrir honum. Komu \u00feeir eigi hundum vi\u00f0.    \u00de\u00f3tti m\u00f6nnum \u00feetta hi\u00f0 mesta vandr\u00e6\u00f0i.    Bj\u00f6rn fr\u00e6ndi \u00deorkels kva\u00f0 vera a\u00f0 gert hi\u00f0 mesta er h\u00ed\u00f0i\u00f0 var    fundi\u00f0 \"skal eg n\u00fa pr\u00f3fa,\" sag\u00f0i hann, \"hversu leikur fer me\u00f0    okkur n\u00f6fnum.\"    Eigi l\u00e9t Grettir sem hann vissi hva\u00f0 Bj\u00f6rn tala\u00f0i um \u00feetta.    Jafnan bar svo til \u00e1 kveldum \u00fe\u00e1 er menn f\u00f3ru a\u00f0 sofa, \u00fe\u00e1    hvarf Bj\u00f6rn \u00fat. \u00dea\u00f0 var eina n\u00f3tt a\u00f0 Bj\u00f6rn f\u00f3r til h\u00ed\u00f0sins.    Hann var\u00f0 var vi\u00f0 a\u00f0 d\u00fdri\u00f0 var \u00fear fyrir og grenja\u00f0i    illilega. Bj\u00f6rn lag\u00f0ist ni\u00f0ur vi\u00f0 einstigi\u00f0 og haf\u00f0i me\u00f0 s\u00e9r    skj\u00f6ldinn og \u00e6tla\u00f0i a\u00f0 b\u00ed\u00f0a \u00fear til er d\u00fdri\u00f0 leita\u00f0i \u00e1 burt    eftir vanda. Bessi haf\u00f0i ve\u00f0ur af manninum og seinka\u00f0i heldur    fer\u00f0inni. Bj\u00f6rn syfja\u00f0i heldur mj\u00f6g \u00fear sem hann l\u00e1 og getur    eigi vaka\u00f0. Og \u00ed \u00feessu r\u00e6\u00f0ur d\u00fdri\u00f0 \u00far h\u00ed\u00f0inu, getur n\u00fa s\u00e9\u00f0    hvar ma\u00f0urinn liggur, kr\u00e6kir til hramminum og hnykkir af    honum skildinum og kastar ofan fyrir bjargi\u00f0. Bj\u00f6rn breg\u00f0ur    vi\u00f0 hart. En er hann vaknar, tekur til f\u00f3ta og hleypur heim,    var \u00fe\u00e1 b\u00fai\u00f0 vi\u00f0 a\u00f0 d\u00fdri\u00f0 mundi gr\u00edpa hann. Vissu \u00feetta    f\u00e9lagar hans \u00fev\u00ed a\u00f0 \u00feeir h\u00f6f\u00f0u nj\u00f3sn \u00e1 um fer\u00f0ir Bjarnar.    Fundu \u00feeir skj\u00f6ldinn um morguninn og ger\u00f0u af \u00feessu hi\u00f0 mesta    gabb.    F\u00f3r \u00deorkell sj\u00e1lfur til h\u00ed\u00f0sins og \u00feeir \u00e1tta saman. \u00dear var    \u00fe\u00e1 Bj\u00f6rn og Grettir og a\u00f0rir fylgdarmenn \u00deorkels. Grettir    haf\u00f0i yfir s\u00e9r lo\u00f0k\u00e1pu og lag\u00f0i hana af s\u00e9r me\u00f0an \u00feeir s\u00f3ttu    a\u00f0 d\u00fdrinu. \u00dear var \u00f3h\u00e6gt \u00e1 a\u00f0 s\u00e6kja \u00fev\u00ed a\u00f0 ekki m\u00e1tti vi\u00f0    koma nema spj\u00f3tal\u00f6gum og beit hann \u00feau af s\u00e9r. Bj\u00f6rn eggja\u00f0i    \u00fe\u00e1 mj\u00f6g til ats\u00f3knar en \u00fe\u00f3 gekk hann eigi svo n\u00e6r a\u00f0 honum    v\u00e6ri vi\u00f0 nokkuru h\u00e6tt. Og er minnst var\u00f0i \u00fer\u00edfur Bj\u00f6rn k\u00e1pu    Grettis og kasta\u00f0i \u00ed h\u00ed\u00f0i\u00f0 til bjarnarins. Ekki g\u00e1tu \u00feeir a\u00f0    gert og hurfu aftur er \u00e1 lei\u00f0 daginn. En er Grettir bj\u00f3st    heim a\u00f0 ganga saknar Grettir feldar s\u00edns. Hann gat s\u00e9\u00f0 a\u00f0    bj\u00f6rn haf\u00f0i drepi\u00f0 undir sig k\u00e1puna.    Hann m\u00e6lti \u00fe\u00e1: \"Hver hefir glest vi\u00f0 mig og kasta\u00f0 feld m\u00ednum    \u00ed h\u00ed\u00f0i\u00f0?\"    Bj\u00f6rn svarar: \"S\u00e1 einn mun \u00fea\u00f0 gert hafa er \u00feora mun vi\u00f0 a\u00f0    ganga.\"    Grettir svarar: \"Eigi legg eg sl\u00edkt langt upp.\"    \u00de\u00e1 sneru \u00feeir heim \u00e1 lei\u00f0. Og er \u00feeir gengi\u00f0 h\u00f6f\u00f0u um hr\u00ed\u00f0    slitna\u00f0i hosnasterta Grettis. \u00deorkell ba\u00f0 \u00fe\u00e1 b\u00ed\u00f0a hans.    Grettir kva\u00f0 \u00feess eigi \u00feurfa.    \u00de\u00e1 m\u00e6lti Bj\u00f6rn: \"Eigi \u00feurfi\u00f0 \u00fe\u00e9r \u00fea\u00f0 a\u00f0 \u00e6tla a\u00f0 Grettir renni    fr\u00e1 k\u00e1pu sinni. Mun hann vilja hafa fr\u00e6g\u00f0 af og drepa einn    d\u00fdri\u00f0 \u00fea\u00f0 er v\u00e9r h\u00f6fum fr\u00e1 gengi\u00f0 \u00e1tta. \u00de\u00e1 v\u00e6ri hann sl\u00edkur    sem hann er sag\u00f0ur en allsl\u00e6lega hefir hann fram gengi\u00f0 \u00ed    dag.\"    \"Eigi veit eg,\" sag\u00f0i \u00deorkell, \"hversu \u00fe\u00e9r fer af en eigi    munu\u00f0 \u00fei\u00f0 jafnir hreystimenn vera og legg \u00fe\u00fa f\u00e1tt til hans.\"    Bj\u00f6rn kva\u00f0 hvorugan \u00feeirra kj\u00f3sa or\u00f0 \u00far munni s\u00e9r.    N\u00fa ber leiti \u00e1 milli \u00feeirra. Grettir sneri \u00fe\u00e1 aftur a\u00f0    einstiginu. Var \u00fe\u00e1 ekki a\u00f0 metast vi\u00f0 a\u00f0ra um atg\u00f6nguna. Hann    br\u00e1 \u00fe\u00e1 sver\u00f0inu J\u00f6kulsnaut en hann haf\u00f0i h\u00f6nk \u00e1 me\u00f0alkaflanum    \u00e1 saxinu og smeyg\u00f0i \u00e1 h\u00f6nd s\u00e9r. \u00dev\u00ed ger\u00f0i hann svo a\u00f0 hann    \u00fe\u00f3ttist heldur mega taka til \u00feess er hann vildi ef laus v\u00e6ri    h\u00f6ndin.    Hann gekk \u00feegar \u00ed einstigi\u00f0. Og er d\u00fdri\u00f0 s\u00e1 manninn hlj\u00f3p \u00fea\u00f0    me\u00f0 grimmd mikilli og m\u00f3ti Gretti og laust til hans me\u00f0    hramminum \u00feeim er firr var berginu. Grettir hj\u00f3 \u00ed m\u00f3ti me\u00f0    sver\u00f0inu og kom \u00e1 hramminn fyrir ofan kl\u00e6rnar og t\u00f3k \u00fear af.    \u00de\u00e1 vildi d\u00fdri\u00f0 lj\u00f3sta me\u00f0 \u00feeim f\u00e6tinum sem heill var, skaust    \u00e1 st\u00fafinn og var\u00f0 hann l\u00e6gri en hann \u00e6tla\u00f0i og f\u00e9ll \u00fe\u00e1 d\u00fdri\u00f0    \u00ed fang Gretti. Hann \u00fer\u00edfur \u00fe\u00e1 me\u00f0al hlusta d\u00fdrinu og h\u00e9lt \u00fe\u00e1    fr\u00e1 s\u00e9r svo \u00fea\u00f0 n\u00e1\u00f0i eigi a\u00f0 b\u00edta hann. Svo hefir Grettir    sagt a\u00f0 hann \u00fe\u00f3ttist \u00fe\u00e1 aflraun mesta gert hafa a\u00f0 halda    d\u00fdrinu. En me\u00f0 \u00fev\u00ed a\u00f0 d\u00fdri\u00f0 braust um fast en r\u00fami\u00f0 l\u00edti\u00f0 \u00fe\u00e1    viku \u00feeir b\u00e1\u00f0ir ofan fyrir bjargi\u00f0. N\u00fa var d\u00fdri\u00f0 \u00feyngra og    kom \u00fea\u00f0 fyrri ni\u00f0ur \u00e1 ur\u00f0ina. Var\u00f0 Grettir \u00fe\u00e1 efri en d\u00fdri\u00f0    lamdist \u00fe\u00e1 mj\u00f6g \u00feeim megin sem ni\u00f0ur vissi. Grettir \u00fer\u00edfur \u00fe\u00e1    til saxins og lag\u00f0i bj\u00f6rninn til hjartans og var \u00fea\u00f0 hans    bani. Eftir \u00fea\u00f0 f\u00f3r hann heim og t\u00f3k feld sinn og var hann    allur rifinn \u00ed sundur. Hann haf\u00f0i me\u00f0 s\u00e9r \u00fea\u00f0 er hann haf\u00f0i    h\u00f6ggvi\u00f0 af hramminum.    \u00deorkell sat a\u00f0 drykkju \u00fe\u00e1 er Grettir kom \u00ed stofuna. Hl\u00f3gu    \u00feeir a\u00f0 feldarslitrinu er Grettir haf\u00f0i yfir s\u00e9r. Hann setur    n\u00fa upp \u00e1 bor\u00f0i\u00f0 \u00fea\u00f0 er haf\u00f0i hann h\u00f6ggvi\u00f0 af hramminum.    \u00deorkell m\u00e6lti: \"Hvar er n\u00fa Bj\u00f6rn fr\u00e6ndi minn? Aldrei s\u00e1 eg    \u00fe\u00e9r svo b\u00edta j\u00e1rnin og vil eg a\u00f0 \u00fe\u00fa b\u00e6tir Gretti s\u00e6md fyrir    \u00feessa sv\u00edvir\u00f0ing sem \u00fe\u00fa hefir til hans gert.\"    Bj\u00f6rn kva\u00f0 \u00fea\u00f0 frestast mundu \"og hir\u00f0i eg aldrei hvort honum    l\u00edkar vel e\u00f0a illa.\"    Grettir kva\u00f0 v\u00edsu \u00feessa:Oft kom heim \u00ed h\u00famihr\u00e6ddr, \u00fe\u00e1 er \u00f6ngum bl\u00e6ddi,s\u00e1 er vetrli\u00f0a vitjav\u00edg-Nj\u00f6r\u00f0r \u00ed haust gj\u00f6r\u00f0i.S\u00e1 engi mig sitjas\u00ed\u00f0 fyr bjarnar h\u00ed\u00f0i.\u00de\u00f3 kom eg ullar otra\u00fat \u00far hellis sk\u00fata.    \"B\u00e6\u00f0i er,\" sag\u00f0i Bj\u00f6rn, \"a\u00f0 \u00fe\u00fa hefir vel fram gengi\u00f0 enda    ber\u00f0 \u00fe\u00fa okkur \u00f3l\u00edkt s\u00f6guna. Skil eg a\u00f0 \u00fe\u00fa munt \u00feykjast m\u00e9r    \u00feessa snei\u00f0 stinga.\"    \u00deorkell m\u00e6lti: \"\u00dea\u00f0 vildi eg Grettir,\" sag\u00f0i hann, \"a\u00f0 \u00fe\u00fa    hefnir \u00fe\u00edn eigi \u00e1 Birni en eg mun b\u00e6ta fyrir hann fullum    manngj\u00f6ldum og s\u00e9u\u00f0 \u00fei\u00f0 s\u00e1ttir.\"    Bj\u00f6rn kva\u00f0 hann verja mega betur f\u00e9 s\u00ednu en b\u00e6ta fyrir \u00feetta    \"\u00feykir m\u00e9r \u00fea\u00f0 r\u00e1\u00f0 a\u00f0 h\u00e9r hafi eik \u00fea\u00f0 er af annarri skefur    er vi\u00f0 Grettir eigumst vi\u00f0.\"    Grettir kva\u00f0 s\u00e9r \u00fea\u00f0 allvel l\u00edka.    \"\u00de\u00e1 muntu Grettir,\" sag\u00f0i \u00deorkell, \"gera \u00fea\u00f0 fyrir m\u00edna skuld    a\u00f0 gera ekki \u00e1 hluta Bjarnar me\u00f0an \u00fei\u00f0 eru\u00f0 hj\u00e1 m\u00e9r.\"    \"\u00dea\u00f0 skal vera,\" segir Grettir.    Bj\u00f6rn kva\u00f0st \u00f3hr\u00e6ddur ganga skyldu fyrir Gretti hvar sem \u00feeir    fyndust. Grettir glotti a\u00f0 en vildi ekki \u00feiggja f\u00e9\u00f0 fyrir    Bj\u00f6rn og voru \u00feeir \u00fear um veturinn."}}