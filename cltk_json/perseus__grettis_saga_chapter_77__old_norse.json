{"originalTitle": "Grettis_Saga_Chapter_77", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_77", "text": {"0": "\u00deetta sumar \u00e1 al\u00feingi t\u00f6lu\u00f0u fr\u00e6ndur Grettis mart um sekt    hans og \u00fe\u00f3tti sumum sem hann hef\u00f0i \u00fati sekt s\u00edna ef hann    hef\u00f0i miki\u00f0 af hinu tuttugasta \u00e1ri. En \u00feeir sem sakir \u00e1ttu    vi\u00f0 hann vildu \u00fea\u00f0 eigi og k\u00f6llu\u00f0u hann margt \u00fatleg\u00f0arverk    gert hafa s\u00ed\u00f0an og \u00fe\u00f3tti sekt hans eiga a\u00f0 vera \u00fev\u00ed lengur.    \u00de\u00e1 var n\u00fdr l\u00f6gma\u00f0ur tekinn, Steinn \u00deorgestsson, Steinssonar    mj\u00f6gsiglanda, \u00de\u00f3rissonar haustmyrkurs. M\u00f3\u00f0ir Steins l\u00f6gmanns    var Arn\u00f3ra d\u00f3ttir \u00de\u00f3r\u00f0ar gellis. Steinn var vitur ma\u00f0ur. Hann    var \u00fe\u00e1 beiddur \u00farskur\u00f0ar en hann ba\u00f0 \u00fe\u00e1 rannsaka hvort \u00fea\u00f0    v\u00e6ri hi\u00f0 tuttugasta sumar s\u00ed\u00f0an hann var sekur ger. En \u00fea\u00f0    var\u00f0 svo.    \u00de\u00e1 gekk a\u00f0 \u00de\u00f3rir \u00far Gar\u00f0i og leita\u00f0i a\u00f0 f\u00e6ra \u00ed alla trega \u00fe\u00e1    er m\u00e6tti og gat hann fundi\u00f0 a\u00f0 Grettir haf\u00f0i veri\u00f0 einn vetur    \u00fat h\u00e9r svo a\u00f0 hann var \u00f3sekur og ur\u00f0u \u00fe\u00e1 n\u00edtj\u00e1n vetur \u00feeir    sem hann haf\u00f0i \u00ed sekt veri\u00f0.    \u00de\u00e1 sag\u00f0i l\u00f6gs\u00f6guma\u00f0ur a\u00f0 engi skyldi lengur \u00ed sekt vera en    tuttugu vetur alls \u00fe\u00f3 a\u00f0 hann ger\u00f0i \u00fatleg\u00f0arverk \u00ed \u00feeim t\u00edmum    \"en fyrr mun eg \u00f6ngvan \u00far sekt segja.\"    Og af \u00feessu eyddist s\u00fdkn a\u00f0 sinni en \u00fe\u00f3tti n\u00fa a\u00f0 v\u00edsu ganga    a\u00f0 hann mundi s\u00fdkn vera \u00e1 \u00f6\u00f0ru sumri.    \u00deetta l\u00edka\u00f0i illa Skagfir\u00f0ingum ef Grettir k\u00e6mist \u00far    sektinni, b\u00e1\u00f0u n\u00fa \u00deorbj\u00f6rn \u00f6ngul gera anna\u00f0hvort, leggja    aftur eyjuna e\u00f0a drepa Gretti. En honum \u00fe\u00f3tti vandi \u00e1 h\u00f6ndum    \u00fev\u00ed a\u00f0 hann kunni eigi r\u00e1\u00f0 til a\u00f0 vinna Gretti en vildi \u00fe\u00f3    halda eyjunni. Leita\u00f0i hann allra brag\u00f0a n\u00fa a\u00f0 st\u00edga yfir    Gretti, anna\u00f0hvort me\u00f0 har\u00f0fengi e\u00f0a br\u00f6g\u00f0um e\u00f0a \u00e1 hvern h\u00e1tt    er hann g\u00e6ti \u00fea\u00f0 gert."}}