{"originalTitle": "Grettis_Saga_Chapter_13", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_13", "text": {"0": "Eftir \u00feetta skiptu \u00feeir \u00deorgr\u00edmur br\u00e6\u00f0ur f\u00e9 me\u00f0 s\u00e9r. T\u00f3k    \u00deorgr\u00edmur lausaf\u00e9 en \u00deorgeir l\u00f6ndin. R\u00e9\u00f0st \u00deorgr\u00edmur \u00fe\u00e1 inn    til Mi\u00f0fjar\u00f0ar og keypti land a\u00f0 Bjargi me\u00f0 r\u00e1\u00f0i Skeggja.    \u00deorgr\u00edmur \u00e1tti \u00de\u00f3rd\u00edsi d\u00f3ttur \u00c1smundar undan \u00c1smundargn\u00fapi er    numi\u00f0 haf\u00f0i \u00deingeyrasveit.    \u00deau \u00deorgr\u00edmur og \u00de\u00f3rd\u00eds \u00e1ttu son er \u00c1smundur h\u00e9t. Hann var    mikill ma\u00f0ur og sterkur og vitur og h\u00e6r\u00f0ur manna best. Hann    haf\u00f0i snemma h\u00e6rur \u00ed h\u00f6f\u00f0i. \u00dev\u00ed var hann kalla\u00f0ur h\u00e6rulangur    e\u00f0a h\u00e6rulag\u00f0ur.    \u00deorgr\u00edmur ger\u00f0ist \u00fe\u00e1 b\u00fas\u00fdsluma\u00f0ur mikill og haf\u00f0i alla menn    mj\u00f6g \u00ed starfa \u00fe\u00e1 er me\u00f0 honum voru. \u00c1smundur vildi l\u00edtt vinna    og var f\u00e1tt um me\u00f0 \u00feeim fe\u00f0gum. F\u00f3r svo \u00fear til \u00c1smundur var    roskinn a\u00f0 aldri. \u00de\u00e1 beiddi \u00c1smundur fararefna af f\u00f6\u00f0ur    s\u00ednum. \u00deorgr\u00edmur kva\u00f0 \u00feau l\u00edtil ver\u00f0a mundu og f\u00e9kk honum \u00fe\u00f3    nokku\u00f0 af flytjanda eyri. F\u00f3r \u00c1smundur \u00fe\u00e1 utan og gr\u00e6ddist    honum br\u00e1tt f\u00e9. Hann sigldi til \u00fdmissa landa og ger\u00f0ist hinn    mesti kaupma\u00f0ur og vellau\u00f0igur. Hann var vins\u00e6ll ma\u00f0ur og    skilr\u00edkur og \u00e1tti marga fr\u00e6ndur \u00ed Noregi \u00fe\u00e1 er g\u00f6fgir voru.    \u00c1 einu hausti vista\u00f0ist \u00c1smundur austur \u00ed V\u00edk me\u00f0 g\u00f6fgum    manni \u00feeim er \u00deorsteinn h\u00e9t. Hann var upplenskur ma\u00f0ur a\u00f0 \u00e6tt    og \u00e1tti systur er Rannveig h\u00e9t. H\u00fan var hinn besti    kvenkostur. \u00deeirrar konu ba\u00f0 \u00c1smundur og f\u00e9kk me\u00f0 r\u00e1\u00f0i    \u00deorsteins fr\u00e6nda hennar. Sta\u00f0festist \u00c1smundur \u00fear um hr\u00ed\u00f0 og    var vel vir\u00f0ur.    \u00deau Rannveig \u00e1ttu \u00feann son er \u00deorsteinn h\u00e9t, manna fr\u00ed\u00f0astur    og sterkur ma\u00f0ur, raddma\u00f0ur mikill og h\u00e1r ma\u00f0ur \u00e1 v\u00f6xt og    nokku\u00f0 seinlegur \u00ed vi\u00f0brag\u00f0i. \u00dev\u00ed var hann dr\u00f3mundur    kalla\u00f0ur.    En er \u00deorsteinn var l\u00edtt \u00e1 legg kominn t\u00f3k m\u00f3\u00f0ir hans s\u00f3tt og    anda\u00f0ist. Eftir \u00fea\u00f0 festi \u00c1smundur ekki yndi \u00ed Noregi. T\u00f3ku    \u00fe\u00e1 m\u00f3\u00f0urfr\u00e6ndur \u00deorsteins vi\u00f0 honum og f\u00e9 hans en \u00c1smundur    r\u00e6\u00f0ur \u00fe\u00e1 enn \u00ed sigling og var\u00f0 nafnfr\u00e6gur ma\u00f0ur.    \u00c1smundur kom skipi s\u00ednu \u00ed H\u00fanavatni. \u00de\u00e1 var \u00deorkell krafla    h\u00f6f\u00f0ingi yfir Vatnsd\u00e6lum. Hann fr\u00e9tti \u00fatkomu \u00c1smundar. Rei\u00f0    \u00deorkell \u00fe\u00e1 til skips og bau\u00f0 \u00c1smundi til s\u00edn. \u00deorkell bj\u00f3 \u00e1    M\u00e1rsst\u00f6\u00f0um \u00ed Vatnsdal. F\u00f3r \u00c1smundur \u00feanga\u00f0 til vistar.    \u00deorkell var son \u00deorgr\u00edms Korns\u00e1rgo\u00f0a. Hann var st\u00f3rvitur    ma\u00f0ur.    \u00deetta var eftir \u00fatkomu Fri\u00f0reks biskups og \u00feeirra \u00deorvalds    Ko\u00f0r\u00e1nssonar. \u00deeir bjuggu \u00fe\u00e1 a\u00f0 L\u00e6kjam\u00f3ti er \u00feetta var. \u00deeir    bo\u00f0u\u00f0u kristni fyrst fyrir nor\u00f0an land. L\u00e9t \u00deorkell    pr\u00edmsignast og margir menn me\u00f0 honum. Mart bar til t\u00ed\u00f0inda um    sameign \u00feeirra biskups og Nor\u00f0lendinga, \u00fea\u00f0 er ekki kemur vi\u00f0    \u00feessa s\u00f6gu.    Me\u00f0 \u00deorkeli f\u00e6ddist upp kona s\u00fa er \u00c1sd\u00eds h\u00e9t. H\u00fan var d\u00f3ttir    B\u00e1r\u00f0ar J\u00f6kulssonar, Ingimundarsonar hins gamla,    \u00deorsteinssonar, Ketilssonar raums. M\u00f3\u00f0ir \u00c1sd\u00edsar var Ald\u00eds,    d\u00f3ttir \u00d3feigs grettis sem fyrr er sagt. \u00c1sd\u00eds var \u00f3gefin og    \u00fe\u00f3tti vera hinn besti kvenkostur b\u00e6\u00f0i sakir \u00e6ttar og fj\u00e1r.    \u00c1smundi leiddist n\u00fa \u00ed siglingum. Vildi hann n\u00fa sta\u00f0festast \u00e1    \u00cdslandi. Hefir hann \u00fe\u00e1 uppi or\u00f0 s\u00edn og bi\u00f0ur \u00feessar konu.    \u00deorkell vissi gj\u00f6rla skil \u00e1 honum a\u00f0 hann var r\u00edkur ma\u00f0ur og    r\u00e1\u00f0inn til fj\u00e1rhalds og f\u00f3r \u00fea\u00f0 fram a\u00f0 \u00c1smundur f\u00e9kk    \u00c1sd\u00edsar. Ger\u00f0ist hann \u00fe\u00e1 aldavinur \u00deorkels og b\u00fas\u00fdsluma\u00f0ur    mikill, l\u00f6gvitur og framgjarn.    Litlu s\u00ed\u00f0ar anda\u00f0ist \u00deorgr\u00edmur h\u00e6rukollur a\u00f0 Bjargi. T\u00f3k    \u00c1smundur arf eftir hann og bj\u00f3 \u00fear s\u00ed\u00f0an."}}