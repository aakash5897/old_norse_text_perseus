{"originalTitle": "Grettis_Saga_Chapter_72", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_72", "text": {"0": "L\u00ed\u00f0ur n\u00fa \u00fear til er menn fara til Hegraness\u00feings um vori\u00f0.    Kom fj\u00f6lmenni miki\u00f0 \u00far \u00f6llum h\u00e9ru\u00f0um \u00feeim sem menn \u00e1ttu    \u00feanga\u00f0 a\u00f0 s\u00e6kja. S\u00e1tu menn \u00fear lengi \u00e1 vori\u00f0 b\u00e6\u00f0i yfir m\u00e1lum    og gle\u00f0i \u00fev\u00ed a\u00f0 \u00fe\u00e1 var mart gle\u00f0imanna \u00ed h\u00e9r\u00f6\u00f0um.    En er Grettir spur\u00f0i a\u00f0 al\u00fe\u00fd\u00f0a manna var farin til \u00feingsins    haf\u00f0i hann gert r\u00e1\u00f0 vi\u00f0 vini s\u00edna \u00fev\u00ed a\u00f0 hann \u00e1tti \u00e1vallt    gott vi\u00f0 \u00fe\u00e1 sem n\u00e6stir honum voru og spar\u00f0i ekki vi\u00f0 \u00fe\u00e1 \u00fea\u00f0    sem hann f\u00e9kk til. Hann sag\u00f0i a\u00f0 hann vildi fara til lands    til a\u00f0dr\u00e1tta en \u00feeir Illugi og Glaumur skyldu eftir vera.    \u00d3r\u00e1\u00f0legt \u00fe\u00f3tti Illuga \u00feetta vera en l\u00e9t \u00fe\u00f3 svo vera sem    Grettir vildi. Hann ba\u00f0 \u00fe\u00e1 geyma stigans og sag\u00f0i \u00feeim \u00fear \u00e1    liggja. Eftir \u00fea\u00f0 f\u00f3r hann \u00e1 land og afla\u00f0i \u00fea\u00f0 sem hann    \u00fe\u00f3ttist \u00feurfa. Hann duldist n\u00fa hvar sem hann kom og var\u00f0i    \u00f6ngvan a\u00f0 hann mundi \u00e1 land kominn. N\u00fa spur\u00f0i hann af \u00feinginu    a\u00f0 \u00fear var gle\u00f0i mikil. Var Gretti forvitni \u00e1 a\u00f0 koma til    \u00feingsins og tekur fornan b\u00faning, heldur vondan, og kemur svo    \u00e1 \u00feingi\u00f0 a\u00f0 menn gengu fr\u00e1 l\u00f6gr\u00e9ttu heim til b\u00fa\u00f0a.    \u00de\u00e1 t\u00f6lu\u00f0u til sumir menn ungir a\u00f0 ve\u00f0ur v\u00e6ri gott og fagurt    og s\u00e9 gott ungum m\u00f6nnum a\u00f0 hafa gl\u00edmur og skemmtan. \u00deeir    kv\u00e1\u00f0u \u00fea\u00f0 allr\u00e1\u00f0legt. F\u00f3ru menn \u00fe\u00e1 og settust ni\u00f0ur fram fr\u00e1    b\u00fa\u00f0unum. Gengu \u00feeir \u00de\u00f3r\u00f0arsynir mest fyrir skemmtan.    \u00deorbj\u00f6rn \u00f6ngull var uppv\u00f6\u00f0slumikill og ruddi fast til gle\u00f0i.    Var\u00f0 hver til a\u00f0 fara sem hann vildi. T\u00f3k hann \u00ed her\u00f0ar    hverjum manni og hnykkti fram \u00e1 v\u00f6llinn. N\u00fa gl\u00edmdu fyrst \u00feeir    sem \u00f3sterkastir voru og \u00fe\u00e1 hver a\u00f0 \u00f6\u00f0rum og ger\u00f0ist af \u00feessu    gle\u00f0i mikil.    En er flestir h\u00f6f\u00f0u gl\u00edmt nema \u00feeir sem sterkastir voru \u00e1ttu    b\u00e6ndur um a\u00f0 tala hver til mundi ver\u00f0a a\u00f0 taka \u00e1 \u00f6\u00f0rum hvorum    \u00feeirra \u00de\u00f3r\u00f0anna er fyrr voru nefndir en \u00fear var\u00f0 enginn til.    \u00deeir gengu \u00fe\u00e1 fyrir \u00fdmsa menn og bu\u00f0u sig fram en \u00fev\u00ed firr    f\u00f3r sem n\u00e6r kalla\u00f0i.    \u00deorbj\u00f6rn \u00f6ngull litast \u00fe\u00e1 um og s\u00e1 hvar ma\u00f0ur sat, mikill    vexti, og s\u00e1 \u00f3gl\u00f6ggt \u00ed andlit honum. \u00deorbj\u00f6rn \u00fereif til hans    og kippti honum fast. Hann sat kyrr og bif\u00f0ist hvergi.    \u00de\u00e1 m\u00e6lti \u00deorbj\u00f6rn: \"Enginn hefir seti\u00f0 jafnfast fyrir m\u00e9r \u00ed    dag sem \u00fe\u00fa e\u00f0a hver er \u00feessi ma\u00f0ur?\"    Hann svarar: \"Gestur heiti eg.\"    \u00deorbj\u00f6rn m\u00e6lti: \"\u00de\u00fa munt vilja skemmta nokkuru og ertu    auf\u00fasugestur.\"    Hann svarar: \"Skj\u00f3tt \u00feykir m\u00e9r mart skipast kunna og mun eg    ekki hlaupa \u00ed leik me\u00f0 y\u00f0ur en m\u00e9r er allt \u00f3kunnigt fyrir.\"    T\u00f6lu\u00f0u \u00fe\u00e1 margir a\u00f0 hann v\u00e6ri g\u00f3\u00f0s fyrir ver\u00f0ur ef hann vildi    skemmta m\u00f6nnum nokkuru, \u00f3kunnur ma\u00f0ur. Hann spur\u00f0i hvers \u00feeir    beiddu hann. \u00deeir b\u00e1\u00f0u hann gl\u00edma vi\u00f0 einnhvern.    Hann kva\u00f0st ni\u00f0ur hafa lagt a\u00f0 rj\u00e1 \"en gaman \u00fe\u00f3tti m\u00e9r a\u00f0 \u00fev\u00ed    um skei\u00f0.\"    En er hann afneitti eigi me\u00f0 \u00f6llu b\u00e1\u00f0u \u00feeir hann \u00fev\u00ed meir.    Hann m\u00e6lti: \"Ef y\u00f0ur \u00feykir undir um a\u00f0 eg s\u00e9 dreginn \u00fe\u00e1 munu\u00f0    \u00fe\u00e9r \u00fea\u00f0 til vinna a\u00f0 handsala m\u00e9r gri\u00f0 h\u00e9r \u00e1 \u00feinginu og \u00fear    til sem eg kem til heimilis m\u00edns.\"    \u00de\u00e1 \u00feutu upp allir og kv\u00e1\u00f0ust \u00fea\u00f0 gjarna vilja. Hafur h\u00e9t s\u00e1    ma\u00f0ur er mest f\u00fdsti a\u00f0 \u00feessum manni v\u00e6ru gri\u00f0 gefin. Hann var    \u00de\u00f3rarinsson, Hafurssonar, \u00de\u00f3r\u00f0arsonar hnapps er land haf\u00f0i    numi\u00f0 upp fr\u00e1 St\u00edflu \u00ed Flj\u00f3tum til Tungu\u00e1r. Hann bj\u00f3 \u00e1    Hnappsst\u00f6\u00f0um og var or\u00f0ama\u00f0ur mikill. Hann sag\u00f0i fyrir gri\u00f0um    me\u00f0 mikilli r\u00f6ksemd og er \u00feetta upphaf \u00e1:    \"H\u00e9r set eg gri\u00f0,\" segir hann, \"allra manna \u00e1 millum,    einkanlega \u00feeim sama Gest til nefndum er h\u00e9r situr, og a\u00f0    undir skildum \u00f6llum go\u00f0or\u00f0sm\u00f6nnum og gildum b\u00e6ndum og allrar    al\u00fe\u00fd\u00f0u v\u00edgra manna og vopnf\u00e6rra og allir a\u00f0rir h\u00e9ra\u00f0smenn \u00ed    Hegraness\u00feingi e\u00f0a hva\u00f0an sem hvorir eru a\u00f0 komnir, nefndra    manna e\u00f0a \u00f3nefndra, hands\u00f6lum gri\u00f0 og fullan fri\u00f0 komumanni    hinum \u00f3kunna er Gestur nefnist, til gamans, gl\u00edmu og gle\u00f0i    allrar, til h\u00e9rvistar og heimfer\u00f0ar hvort er hann \u00fearf a\u00f0    fara \u00e1 legi e\u00f0a landi e\u00f0a flutningi. Skal hann hafa gri\u00f0 \u00ed    \u00f6llum st\u00f6\u00f0um, nefndum og \u00f3nefndum, svo lengi sem hann \u00fearf    til heillar heimkomu a\u00f0 h\u00f6ldnum trygg\u00f0um. Set eg \u00feessi gri\u00f0    fyrir oss og vora fr\u00e6ndur, vini og venslamenn, svo konur sem    karla, \u00fe\u00fdjar og \u00fer\u00e6la, sveina og sj\u00e1lfr\u00e1\u00f0a menn. S\u00e9 s\u00e1    gri\u00f0n\u00ed\u00f0ingur er gri\u00f0in r\u00fdfur e\u00f0a trygg\u00f0um spillir, r\u00e6kur og    rekinn fr\u00e1 gu\u00f0i og g\u00f3\u00f0um m\u00f6nnum, \u00far himinr\u00edki og fr\u00e1 \u00f6llum    helgum m\u00f6nnum og hvergi h\u00e6fur manna \u00ed milli, og svo fr\u00e1 \u00f6llum    \u00fat fl\u00e6mdur sem v\u00ed\u00f0ast varga reka e\u00f0a kristnir menn kirkjur    s\u00e6kja, hei\u00f0nir menn hof bl\u00f3ta, eldur brennur, j\u00f6r\u00f0 gr\u00e6r, m\u00e6lt    barn m\u00f3\u00f0ur kallar og m\u00f3\u00f0ir m\u00f6g f\u00e6\u00f0ir, aldir elda kynda, skip    skr\u00ed\u00f0ur, skildir blika, s\u00f3l sk\u00edn, sn\u00e6 leggur, Finnur skr\u00ed\u00f0ur,    fura vex, valur fl\u00fdgur vorlangan dag og standi honum beinn    byr undir b\u00e1\u00f0a v\u00e6ngi, himinn hverfur, heimur er bygg\u00f0ur og    vindur veitir v\u00f6tn til sj\u00f3var, \u00fer\u00e6lar korni s\u00e1. Hann skal    firrast kirkjur og kristna menn, hei\u00f0na h\u00f6lda, h\u00fas og hella,    heim hvern nema helv\u00edti. N\u00fa skulum v\u00e9r vera s\u00e1ttir og samm\u00e1la    hver vi\u00f0 annan \u00ed huga g\u00f3\u00f0um hvort sem v\u00e9r finnumst \u00e1 fjalli    e\u00f0a fj\u00f6ru, skipi e\u00f0a sk\u00ed\u00f0i, j\u00f6r\u00f0u e\u00f0a j\u00f6kli, \u00ed hafi e\u00f0a \u00e1    hests baki, svo sem vin sinn \u00ed vatni finni e\u00f0a br\u00f3\u00f0ur sinn \u00e1    braut finni, jafns\u00e1ttir hver vi\u00f0 annan sem sonur vi\u00f0 f\u00f6\u00f0ur    e\u00f0a fa\u00f0ir vi\u00f0 son \u00ed samf\u00f6rum \u00f6llum. N\u00fa leggjum v\u00e9r hendur    saman og allir v\u00e9r og h\u00f6ldum vel gri\u00f0in og \u00f6ll or\u00f0 t\u00f6lu\u00f0 \u00ed    trygg\u00f0um \u00feessum a\u00f0 vitni gu\u00f0s og g\u00f3\u00f0ra manna og allra \u00feeirra    er or\u00f0 m\u00edn heyra e\u00f0a nokkurir eru n\u00e6r staddir.\"    T\u00f3ku \u00fe\u00e1 margir til or\u00f0a a\u00f0 miki\u00f0 var um m\u00e6lt.    Gestur m\u00e6lti \u00fe\u00e1: \"Vel hefir \u00fe\u00fa um m\u00e6lt og sagt ef \u00fe\u00e9r spilli\u00f0    eigi um s\u00ed\u00f0ar. Skal eg n\u00fa ekki dvelja \u00fea\u00f0 sem eg hefi til    fram a\u00f0 l\u00e1ta.\"    Eftir \u00fea\u00f0 kasta\u00f0i hann kuflinum og \u00fev\u00ed n\u00e6st \u00f6llum bolkl\u00e6\u00f0um.    \u00de\u00e1 leit hver til annars og br\u00e1 mj\u00f6g vo fyrir gr\u00f6n. \u00de\u00f3ttust    \u00feeir kenna a\u00f0 \u00feetta var Grettir \u00c1smundarson \u00fev\u00ed a\u00f0 hann var    \u00f3l\u00edkur \u00f6\u00f0rum m\u00f6nnum fyrir vaxtar sakir og \u00ferekleika og    \u00fe\u00f6gnu\u00f0u n\u00fa allir en Hafur \u00fe\u00f3ttist \u00f3svinnur or\u00f0inn. Gengu    tveir og tveir saman af h\u00e9ra\u00f0sm\u00f6nnum og \u00e1m\u00e6lti hver \u00f6\u00f0rum en    \u00feeim mest er fyrir gri\u00f0unum haf\u00f0i sagt.    \u00de\u00e1 m\u00e6lti Grettir: \"Geri\u00f0 grei\u00f0legt fyrir m\u00e9r hva\u00f0 y\u00f0ur b\u00fdr \u00ed    skapi \u00fev\u00ed a\u00f0 ekki sit eg lengi kl\u00e6\u00f0laus. Eigi\u00f0 \u00fe\u00e9r miklu    meira \u00ed h\u00e6ttu en eg hvort \u00fe\u00e9r haldi\u00f0 gri\u00f0 y\u00f0ur e\u00f0a eigi.\"    \u00deeir sv\u00f6ru\u00f0u f\u00e1 og settust ni\u00f0ur. \u00de\u00f3r\u00f0arsynir og Halld\u00f3r    m\u00e1gur \u00feeirra t\u00f3ku n\u00fa tal me\u00f0 s\u00e9r. Vildu sumir halda gri\u00f0in en    sumir eigi. Hnippa\u00f0i hver kolli a\u00f0 \u00f6\u00f0rum.    Grettir kva\u00f0 v\u00edsu:Dulist hefir margr \u00ed morgunmenja runnr vi\u00f0 kunnan.Renna v\u00edst \u00e1 runnaranns \u00edmu tv\u00e6r gr\u00edmur.Skoti\u00f0 mun heldr fyr h\u00f6ldahvassor\u00f0a leikbor\u00f0i.\u00d6ld bilar or\u00f0 a\u00f0 halda.Allt dr\u00f3 slafr af Hafri.    \u00de\u00e1 m\u00e6lti Tungu-Steinn: \"\u00deykir \u00fe\u00e9r svo vera Grettir e\u00f0a hva\u00f0    munu \u00feeir af r\u00e1\u00f0a, h\u00f6f\u00f0ingjarnir? En satt er \u00fea\u00f0 a\u00f0 \u00fe\u00fa ert    afbrag\u00f0sma\u00f0ur fyrir hreysti sakir. E\u00f0a s\u00e9r\u00f0 \u00fe\u00fa eigi a\u00f0 hver    \u00feeirra kj\u00e1ir nefinu a\u00f0 \u00f6\u00f0rum?\"    Grettir kva\u00f0 \u00fe\u00e1 v\u00edsu:H\u00e9ldu Hlakkar tjaldahefjendr saman nefjumHildar veggs og hjuggusthregg-Nir\u00f0ir til skeggjumog ge\u00f0strangir gengu,gri\u00f0a t\u00f3ku a\u00f0 i\u00f0rast,Sv\u00e1fnis l\u00e1trs \u00ed sveitirsviptendr er mig kenndu.    \u00de\u00e1 m\u00e6lti Hjalti \u00de\u00f3r\u00f0arson: \"Ekki skal svo vera, segir hann.    \"Halda skulum v\u00e9r gri\u00f0 vor \u00fe\u00f3 a\u00f0 vor hafi or\u00f0i\u00f0    hyggindismunur. Vil eg eigi a\u00f0 menn hafi \u00fea\u00f0 til eftird\u00e6ma a\u00f0    v\u00e9r sj\u00e1lfir h\u00f6fum gengi\u00f0 \u00e1 gri\u00f0 \u00feau sem v\u00e9r h\u00f6fum sett og    seld. Skal Grettir fara li\u00f0ugur \u00feanga\u00f0 sem hann vill og hafa    gri\u00f0 til \u00feess er hann kemur aftur \u00far \u00feessari fer\u00f0. Eru \u00fe\u00e1 \u00fati    \u00feessi trygg\u00f0am\u00e1l hva\u00f0 sem \u00ed gerist me\u00f0 oss.\"    Allir \u00fe\u00f6kku\u00f0u honum fyrir og \u00fe\u00f3tti hann h\u00f6f\u00f0inglega gera,    sl\u00edkar sakir sem til voru. \u00deorbj\u00f6rn \u00f6ngull var\u00f0 hlj\u00f3\u00f0ur vi\u00f0.    Var \u00fe\u00e1 tala\u00f0 til a\u00f0 annar hvor \u00feeir \u00de\u00f3r\u00f0anna mundi taka \u00e1    Gretti en hann ba\u00f0 \u00fe\u00e1 r\u00e1\u00f0a. N\u00fa gekk annar fram \u00feeirra br\u00e6\u00f0ra.    Grettir st\u00f3\u00f0 fyrir r\u00e9ttur en hinn hlj\u00f3p a\u00f0 honum sem snarast    og gekk Grettir hvergi \u00far sporum. Grettir seildist aftur yfir    bak \u00de\u00f3r\u00f0i og t\u00f3k svo \u00ed br\u00e6kurnar og kippti upp f\u00f3tunum og    kasta\u00f0i honum aftur yfir h\u00f6fu\u00f0 s\u00e9r svo a\u00f0 hann kom a\u00f0 her\u00f0um    ni\u00f0ur og var\u00f0 \u00fea\u00f0 allmiki\u00f0 fall. \u00de\u00e1 m\u00e6ltu menn a\u00f0 \u00feeir skyldu    fara til b\u00e1\u00f0ir br\u00e6\u00f0urnir senn og svo var gert. \u00de\u00e1 ur\u00f0u    allmiklar sviptingar og m\u00e1ttu \u00fdmsir betur en \u00fe\u00f3 haf\u00f0i Grettir    \u00e1vallt annan hvorn undir en \u00fdmsir f\u00f3ru \u00e1 kn\u00e9 e\u00f0a fengu    sly\u00f0rur fyrir \u00f6\u00f0rum. Svo t\u00f3kust \u00feeir fast \u00e1 a\u00f0 hvervetna var    bl\u00e1tt og bl\u00f3\u00f0risa. \u00d6llum \u00fe\u00f3tti a\u00f0 \u00feessu hin mesta skemmtun.    Og er \u00feeir h\u00e6ttu \u00fe\u00f6kku\u00f0u allir fyrir gl\u00edmuna \u00feeim og var \u00fea\u00f0    d\u00f3mur \u00feeirra er hj\u00e1 s\u00e1tu a\u00f0 \u00feeir v\u00e6ru eigi sterkari tveir en    Grettir einn en hvor \u00feeirra haf\u00f0i tveggja manna megin \u00feeirra    sem gildir voru. \u00deeir voru svo jafnsterkir a\u00f0 hvorgi bar af    \u00f6\u00f0rum ef \u00feeir reyndu me\u00f0 s\u00e9r.    Grettir var ekki lengi \u00e1 \u00feinginu. B\u00e6ndur b\u00e1\u00f0u hann gefa upp    eyna en hann neitti \u00fev\u00ed og g\u00e1tu b\u00e6ndur ekki a\u00f0 gert.    Grettir f\u00f3r aftur til Drangeyjar og t\u00f3k Illugi feginsamlega    vi\u00f0 honum. Settust \u00feeir um kyrrt. Sag\u00f0i Grettir \u00feeim n\u00fa fr\u00e1    fer\u00f0um s\u00ednum. Lei\u00f0 n\u00fa fram \u00e1 sumari\u00f0.    \u00d6llum \u00fe\u00f3tti Skagfir\u00f0ingar mikinn drengskap s\u00fdnt hafa og    hversu vel \u00feeir h\u00e9ldu gri\u00f0 s\u00edn og m\u00e1 \u00fe\u00e1 af sl\u00edku marka    hverjir dyg\u00f0armenn \u00fe\u00e1 voru, sl\u00edkar sakir sem Grettir haf\u00f0i    gert vi\u00f0 \u00fe\u00e1.    B\u00e6ndur \u00feeir sem \u00f3r\u00edkari voru t\u00f6lu\u00f0u me\u00f0 s\u00e9r a\u00f0 \u00feeim v\u00e6ri    l\u00edti\u00f0 gagn a\u00f0 eiga l\u00edtinn part \u00ed Drangey og bu\u00f0u n\u00fa a\u00f0 selja    \u00de\u00f3r\u00f0arsonum en Hjalti kva\u00f0st eigi kaupa vilja. En b\u00e6ndur    skildu \u00fea\u00f0 til a\u00f0 s\u00e1 er kaupa vildi skyldi anna\u00f0hvort drepa    Gretti e\u00f0a koma honum burt. \u00deorbj\u00f6rn \u00f6ngull kva\u00f0st eigi spara    a\u00f0 bindast fyrir um atf\u00f6r vi\u00f0 Gretti ef \u00feeir vildu gefa honum    f\u00e9 til. Hjalti br\u00f3\u00f0ir hans lag\u00f0i af vi\u00f0 hann sinn part \u00ed    eyjunni \u00fev\u00ed a\u00f0 \u00deorbj\u00f6rn var \u00feeirra har\u00f0fengari og \u00f3vins\u00e6ll.    Svo ger\u00f0u \u00fe\u00e1 fleiri b\u00e6ndur. F\u00e9kk \u00deorbj\u00f6rn \u00f6ngull \u00fe\u00e1 mikinn    hlut eyjarinnar me\u00f0 litlu ver\u00f0i en hann bast undir a\u00f0 koma    Gretti \u00e1 burtu."}}