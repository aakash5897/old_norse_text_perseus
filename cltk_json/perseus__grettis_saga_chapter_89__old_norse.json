{"originalTitle": "Grettis_Saga_Chapter_89", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_89", "text": {"0": "N\u00fa lei\u00f0 s\u00e1 dagur og \u00fear til s\u00e1 dagur kom sem Spes skyldi    vinna ei\u00f0inn. \u00de\u00e1 b\u00fd\u00f0ur h\u00fan til \u00f6llum s\u00ednum vinum og fr\u00e6ndum    og setti sig til me\u00f0 hinum bestum kl\u00e6\u00f0um er h\u00fan \u00e1tti. Margar    d\u00fdrar konur gengu me\u00f0 henni. \u00de\u00e1 voru \u00e1 votvi\u00f0ri mikil.    Vegurinn var votur og ein veisa mikil yfir a\u00f0 fara \u00e1\u00f0ur en    til kirkju k\u00e6mi. Og svo sem Spes og skari hennar kemur fram    a\u00f0 veisunni var \u00fear fyrir fj\u00f6lmenni miki\u00f0 og fj\u00f6ldi f\u00e1t\u00e6kra    manna er s\u00e9r b\u00e1\u00f0u \u00f6lmusu \u00fev\u00ed a\u00f0 \u00feetta var almenningsstr\u00e6ti.    Allir \u00fe\u00f3ttust \u00feeir skyldir vera a\u00f0 fagna henni sem kunnu og    b\u00e1\u00f0u henni g\u00f3\u00f0s fyrir \u00fea\u00f0 er h\u00fan haf\u00f0i \u00feeim oft vel vi\u00f0    hj\u00e1lpa\u00f0. \u00dear var einn stafkarl milli annarra f\u00e1t\u00e6kra manna,    mikill vexti og haf\u00f0i s\u00edtt skegg.    Kvendi\u00f0 nam sta\u00f0ar vi\u00f0 feni\u00f0 \u00fev\u00ed a\u00f0 hoff\u00f3lkinu \u00fe\u00f3tti feni\u00f0    \u00f3hreint yfirfer\u00f0ar.    Og svo sem \u00feessi hinn mikli stafkarl s\u00e1 h\u00fasfr\u00fana, a\u00f0 h\u00fan var    betur b\u00fain en a\u00f0rar konur, m\u00e6lti hann svo til hennar: \"G\u00f3\u00f0a    h\u00fasfreyja,\" sag\u00f0i hann, \"haf til l\u00edtill\u00e6ti a\u00f0 eg beri \u00feig    yfir fen \u00feetta \u00fev\u00ed a\u00f0 v\u00e9r erum skyldir til, stafkarlar, a\u00f0    \u00fej\u00f3na \u00fe\u00e9r \u00fea\u00f0 sem v\u00e9r kunnum.\"    \"Hva\u00f0 muntu vel bera mig,\" sag\u00f0i h\u00fan, \"er \u00fe\u00fa getur eigi bori\u00f0    sj\u00e1lfan \u00feig?\"    \"\u00de\u00f3 v\u00e6ri \u00fe\u00e9r l\u00edtill\u00e6tisraun,\" segir hann, \"og m\u00e1 eg eigi    bj\u00f3\u00f0a betur en eg hefi til og mun \u00fe\u00e9r til alls betur takast    a\u00f0 \u00fe\u00fa hafir eigi metna\u00f0 vi\u00f0 f\u00e1t\u00e6kan mann.\"    \"Vit \u00fea\u00f0 fyrir v\u00edst,\" segir h\u00fan, \"berir \u00fe\u00fa mig eigi vel \u00fe\u00e1    ver\u00f0ur \u00fea\u00f0 \u00feitt h\u00fa\u00f0l\u00e1t e\u00f0a annarrar sv\u00edvir\u00f0ingar meiri.\"    \"Feginn vil eg h\u00e6tta \u00e1 \u00fea\u00f0,\" sag\u00f0i hann og f\u00e6r\u00f0ist \u00e1 f\u00e6tur \u00fat    \u00e1 d\u00edki\u00f0.    H\u00fan l\u00e9t sem h\u00fan hug\u00f0i allillt til a\u00f0 hann b\u00e6ri hana en \u00fe\u00f3 f\u00f3r    h\u00fan \u00e1 bak honum. Stumra\u00f0i hann allseint og gekk vi\u00f0 tv\u00e6r    h\u00e6kjur.    Og er hann kemur \u00e1 mitt feni\u00f0 rei\u00f0ir hann \u00e1 \u00fdmsar hli\u00f0ar. H\u00fan    ba\u00f0 hann her\u00f0a sig \"og skaltu aldrei verri f\u00f6r fari\u00f0 hafa en    \u00fe\u00e1 ef \u00fe\u00fa fellir mig h\u00e9r \u00ed ni\u00f0ur.\"    Leitar n\u00fa veslugur \u00e1fram og f\u00e6rist n\u00fa \u00ed aukana, kostar n\u00fa    alls kapps vi\u00f0 og kemst alln\u00e6r landinu. Og \u00fe\u00e1 drepur hann    f\u00e6ti og r\u00fdkur \u00e1fram svo a\u00f0 hann kastar henni upp \u00e1 bakkann en    f\u00e9ll sj\u00e1lfur \u00ed d\u00edki\u00f0 upp undir hendur. Og \u00ed \u00fev\u00ed er hann    liggur \u00feanninn gr\u00edpur hann til hennar, h\u00fasfr\u00fainnar, og festi    hvergi \u00e1 kl\u00e6\u00f0unum. Tekur hann \u00fe\u00e1 saurugri hendi upp \u00e1 kn\u00e9    henni og allt \u00e1 l\u00e6ri\u00f0 bert.    H\u00fan spratt upp og banna\u00f0i, sag\u00f0i a\u00f0 jafnan hlyti illt af    vondum f\u00f6rum\u00f6nnum \"og v\u00e6ri \u00fea\u00f0 maklegt a\u00f0 \u00fe\u00fa l\u00e6gir dau\u00f0ur ef    m\u00e9r \u00fe\u00e6tti eigi sk\u00f6mm \u00ed \u00fev\u00ed sakir vesaldar \u00feinnar.\"    Hann m\u00e6lti \u00fe\u00e1: \"Miss\u00e6l er \u00fej\u00f3\u00f0in. Eg \u00fe\u00f3ttist gera vel vi\u00f0 \u00feig    og hug\u00f0i eg til \u00f6lmusu af \u00fe\u00e9r en eg hefi af \u00fe\u00e9r heitingar og    hrakning en ekki til gagns\" og l\u00e9t sem honum k\u00e6mi \u00ed allt    skap.    \u00de\u00f3tti m\u00f6rgum hann aumlegur en h\u00fan kva\u00f0 hann vera hinn mesta    brag\u00f0akarl. En er margir b\u00e1\u00f0u fyrir hann tekur h\u00fan til pungs    s\u00edns og voru \u00fear \u00ed margir gullpeningar.    H\u00fan hristir ni\u00f0ur peningana og m\u00e6lti: \"Haf \u00fea\u00f0 n\u00fa karl.    Aldrei mun \u00fea\u00f0 gott a\u00f0 \u00fe\u00fa hafir eigi fullt fyrir \u00fea\u00f0 er eg    hefi hraki\u00f0 \u00feig enda er n\u00fa vi\u00f0 skilist eftir \u00fev\u00ed sem \u00fe\u00fa    vannst til.\"    Hann t\u00edndi upp gulli\u00f0 og \u00feakka\u00f0i henni fyrir vel gert. Gekk    Spes til kirkju og var \u00fear fj\u00f6lmenni miki\u00f0 fyrir. Gekk    Sigur\u00f0ur a\u00f0 me\u00f0 kappi og ba\u00f0 hana f\u00e6ra sig undan \u00e1bur\u00f0i \u00feeim    sem hann hef\u00f0i \u00e1 hana bori\u00f0.    H\u00fan svarar: \"Ekki sinni eg \u00fe\u00ednum \u00e1bur\u00f0i. E\u00f0a hvern mann    kallast \u00fe\u00fa hafa s\u00e9\u00f0 \u00ed h\u00fasi hj\u00e1 m\u00e9r? \u00dev\u00ed a\u00f0 jafnan ver\u00f0ur til    einnhver dugandi ma\u00f0ur a\u00f0 vera hj\u00e1 m\u00e9r og kalla eg \u00fea\u00f0    blyg\u00f0arlaust. En fyrir \u00fea\u00f0 vil eg sverja a\u00f0 \u00f6ngum manni hefi    eg gull gefi\u00f0 og af \u00f6ngum manni hefi eg saurgast l\u00edkamlega    utan af b\u00f3nda m\u00ednum og \u00feeim vondum stafkarli er t\u00f3k sinni    saurugri hendi \u00e1 l\u00e6r m\u00e9r er eg var borin yfir d\u00edki\u00f0 \u00ed dag.\"    N\u00fa t\u00f3ku margir undir a\u00f0 \u00feetta v\u00e6ri fullur ei\u00f0ur og henni v\u00e6ri    \u00fea\u00f0 ekki mannl\u00fdti \u00fe\u00f3 a\u00f0 karl hef\u00f0i f\u00edfla\u00f0 \u00e1 henni voveiflega.    H\u00fan sag\u00f0i a\u00f0 \u00fea\u00f0 m\u00e6tti telja sem v\u00e6ri.    Eftir \u00feetta s\u00f3r h\u00fan svo fallinn ei\u00f0 sem n\u00fa var greint. M\u00e6ltu    \u00fea\u00f0 margir a\u00f0 h\u00fan mundi \u00fea\u00f0 sanna sem m\u00e6lt er a\u00f0 l\u00edti\u00f0 skyldi    \u00ed ei\u00f0i \u00f3s\u00e6rt. H\u00fan kve\u00f0st \u00fea\u00f0 \u00e6tla a\u00f0 vitrum m\u00f6nnum skyldi svo    l\u00edtast sem \u00feetta v\u00e6ri eigi um grun gert.    \u00de\u00e1 t\u00f6lu\u00f0u til fr\u00e6ndur hennar a\u00f0 sl\u00edkt v\u00e6ri mikil skapraun    bur\u00f0ugum konum a\u00f0 hafa b\u00f3talausa \u00fev\u00edl\u00edka \u00e1lygi \u00fev\u00ed a\u00f0 \u00fea\u00f0 var    \u00fear dau\u00f0as\u00f6k ef kona var\u00f0 opinber a\u00f0 \u00fev\u00ed a\u00f0 h\u00fan h\u00f3ra\u00f0ist    undir b\u00f3nda sinn. Spes beiddi \u00fe\u00e1 biskup a\u00f0 hann ger\u00f0i skilna\u00f0    \u00feeirra Sigur\u00f0ar \u00fev\u00ed a\u00f0 h\u00fan sag\u00f0ist eigi vilja \u00feola \u00e1lygi    hans. Fluttu \u00feetta fr\u00e6ndur hennar. Var\u00f0 \u00fe\u00e1 svo me\u00f0 atgangi    \u00feeirra og b\u00fdtingum a\u00f0 \u00feau voru skilin og Sigur\u00f0ur f\u00e9kk l\u00edti\u00f0    af g\u00f3ssinu. Var hann ger \u00far landi burt. F\u00f3r \u00fear sem v\u00ed\u00f0a eru    d\u00e6mi til a\u00f0 hinir l\u00e6gri ver\u00f0a a\u00f0 l\u00fata. Gat hann og \u00f6ngu fram    komi\u00f0 \u00fe\u00f3 a\u00f0 hann hef\u00f0i r\u00e9tt a\u00f0 m\u00e6la.    Spes t\u00f3k n\u00fa vi\u00f0 \u00f6llum peningum \u00feeirra og \u00fe\u00f3tti hinn mesti    kvensk\u00f6rungur.    \u00de\u00e1 er menn hug\u00f0u a\u00f0 ei\u00f0staf hennar \u00fe\u00f3tti m\u00f6nnum sem grunur    hef\u00f0i \u00ed veri\u00f0 og \u00e6tlu\u00f0u a\u00f0 vitrir menn mundu hafa dikta\u00f0    fyrir henni \u00feessi atkv\u00e6\u00f0i. G\u00e1tu menn \u00fe\u00e1 upp grafi\u00f0 a\u00f0 s\u00e1    stafkarl sem hana haf\u00f0i bori\u00f0 var \u00deorsteinn dr\u00f3mundur en \u00fe\u00f3    f\u00e9kk Sigur\u00f0ur \u00f6ngva r\u00e9tting \u00feessa m\u00e1ls."}}