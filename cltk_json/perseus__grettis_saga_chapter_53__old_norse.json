{"originalTitle": "Grettis_Saga_Chapter_53", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_53", "text": {"0": "Um hausti\u00f0 er \u00e1 lei\u00f0 sneri Grettir aftur hi\u00f0 sy\u00f0ra og l\u00e9ttir    eigi fyrr en hann kom \u00ed Lj\u00e1rsk\u00f3ga til \u00deorsteins Kuggasonar    fr\u00e6nda s\u00edns og \u00fear var vel vi\u00f0 honum teki\u00f0. Bau\u00f0 \u00deorsteinn    honum me\u00f0 s\u00e9r a\u00f0 vera um veturinn og \u00fea\u00f0 \u00feekktist hann.    \u00deorsteinn var i\u00f0juma\u00f0ur mikill og smi\u00f0ur og h\u00e9lt m\u00f6nnum mj\u00f6g    til starfa. Grettir var l\u00edtill verklundarma\u00f0ur og \u00fev\u00ed f\u00f3r    l\u00edtt skap \u00feeirra saman. \u00deorsteinn haf\u00f0i l\u00e1ti\u00f0 gera kirkju \u00e1    b\u00e6 s\u00ednum. Hann l\u00e9t br\u00fa gera heiman fr\u00e1 b\u00e6num. H\u00fan var ger me\u00f0    hagleik miklum. En utan \u00ed br\u00fanni, undir \u00e1sunum \u00feeim er upp    h\u00e9ldu br\u00fanni, var gert me\u00f0 hringum, og dynbj\u00f6llur, svo a\u00f0    heyr\u00f0i yfir til Skarfssta\u00f0a, h\u00e1lfa viku sj\u00f3var, ef gengi\u00f0 var    um br\u00fana, svo hristust hringarnir. Haf\u00f0i \u00deorsteinn mikinn    starfa fyrir \u00feessari sm\u00ed\u00f0 \u00fev\u00ed a\u00f0 hann var j\u00e1rnger\u00f0arma\u00f0ur    mikill. Grettir var atgangsmikill a\u00f0 drepa j\u00e1rni\u00f0 en nennti    misjafnt en \u00fe\u00f3 var hann spakur um veturinn svo a\u00f0 ekki bar    til fr\u00e1sagnar. En er Hr\u00fatfir\u00f0ingar fr\u00e9tta a\u00f0 Grettir var me\u00f0    \u00deorsteini h\u00f6f\u00f0u \u00feeir flokk uppi er vora t\u00f3k.    En \u00deorsteinn fr\u00e9tti \u00fea\u00f0. Sag\u00f0i hann Gretti a\u00f0 hann leita\u00f0i    s\u00e9r annars h\u00e6lis en vera \u00fear \"\u00fev\u00ed a\u00f0 eg s\u00e9 a\u00f0 \u00fe\u00fa vilt ekki    starfa en m\u00e9r henta ekki \u00feeir menn sem eigi vinna.\"    \"Hvert v\u00edsar \u00fe\u00fa m\u00e9r \u00fe\u00e1?\" segir Grettir.    \u00deorsteinn ba\u00f0 hann fara su\u00f0ur um land og finna fr\u00e6ndur s\u00edna    \"en vitja m\u00edn ef \u00feeir duga eigi \u00fe\u00e9r.\"    Grettir ger\u00f0i n\u00fa svo a\u00f0 hann f\u00f3r su\u00f0ur til Borgarfjar\u00f0ar \u00e1    fund Gr\u00edms \u00de\u00f3rhallssonar og dvaldist \u00fear fram yfir \u00feing.    Gr\u00edmur v\u00edsa\u00f0i honum til Skafta l\u00f6gmanns \u00e1 Hjalla. Grettir f\u00f3r    su\u00f0ur hinar ne\u00f0ri hei\u00f0ar og l\u00e9tti eigi fyrr en hann kom \u00ed    Tungu til \u00de\u00f3rhalls \u00c1sgr\u00edmssonar Elli\u00f0a-Gr\u00edmssonar og f\u00f3r l\u00edtt    me\u00f0 bygg\u00f0um. \u00de\u00f3rhallur kenndist vi\u00f0 Gretti sakir foreldra    sinna og \u00fe\u00f3 var Grettir nafnkunnigur mj\u00f6g um allt land af    atgervi sinni. \u00de\u00f3rhallur var vitur ma\u00f0ur og ger\u00f0i vel til    Grettis en ekki vildi hann vist hans \u00fear \u00e1lengdar."}}