{"originalTitle": "Grettis_Saga_Chapter_62", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_62", "text": {"0": "Litlu s\u00ed\u00f0ar en Grettir f\u00f3r af Arnarvatnshei\u00f0i kom s\u00e1 ma\u00f0ur \u00e1    hei\u00f0ina er Gr\u00edmur h\u00e9t. Hann var son ekkjunnar \u00e1 Kroppi. Hann    haf\u00f0i drepi\u00f0 son Ei\u00f0s Skeggjasonar \u00far \u00c1si og var\u00f0 fyrir \u00fea\u00f0    sekur ger. Hann settist n\u00fa \u00fear sem Grettir haf\u00f0i \u00e1\u00f0ur veri\u00f0    og veiddi vel \u00far vatninu. Hallmundi l\u00e9k \u00f6fund \u00e1 er Gr\u00edmur var    kominn \u00ed sta\u00f0 Grettis og hugsa\u00f0i a\u00f0 honum skyldi engi \u00e1rfer\u00f0    \u00ed vera \u00fe\u00f3tt hann veiddi mart.    Svo bar til einn dag a\u00f0 Gr\u00edmur veiddi hundra\u00f0 fiska og bar    heim til sk\u00e1la og bj\u00f3 um \u00fati. En um morguninn eftir er hann    kom til var \u00ed burtu hver fiskur.    \u00deetta \u00fe\u00f3tti honum undarlegt og f\u00f3r til vatnsins og veiddi n\u00fa    tv\u00f6 hundru\u00f0 fiska, f\u00e6r\u00f0i heim og bj\u00f3 um og f\u00f3r allt \u00e1 s\u00f6mu    lei\u00f0 a\u00f0 allir voru \u00ed burt a\u00f0 morgni. N\u00fa \u00fe\u00f3tti honum eigi a\u00f0    einum brunni bera.    Hinn \u00feri\u00f0ja dag veiddi hann \u00ferj\u00fa hundru\u00f0 fiska, bar heim og    vakti yfir sk\u00e1la s\u00ednum. Gr\u00edmur s\u00e1 \u00fat \u00ed hur\u00f0arboruna ef nokkur    k\u00e6mi til sk\u00e1lans. Lei\u00f0 n\u00fa svo nokku\u00f0 fram \u00e1 n\u00f3ttina. Og er    eigi var \u00feri\u00f0jungur af n\u00f3tt \u00fe\u00e1 heyrir hann gengi\u00f0 \u00fati hj\u00e1 og    stigi\u00f0 heldur hart. Og er Gr\u00edmur var\u00f0 \u00feessa var t\u00f3k hann \u00f6xi    er hann \u00e1tti. \u00dea\u00f0 var allhvasst vopn. Hann vildi vita hva\u00f0    \u00feessi haf\u00f0ist a\u00f0. Komuma\u00f0urinn haf\u00f0i mikinn meis a\u00f0 baki og    setti ni\u00f0ur og lita\u00f0ist um og s\u00e1 \u00f6ngvan mann \u00fati. Hann baukar    til fiskanna og \u00feykir n\u00fa gott h\u00f6nd \u00e1 a\u00f0 hafa, r\u00f3tar ofan \u00ed    meisinn \u00f6llum fiskunum. \u00de\u00e1 er fullur meisinn. Fiskurinn var    svo st\u00f3r a\u00f0 Gr\u00edmur \u00e6tla\u00f0i a\u00f0 hestur mundi eigi bera meira.    Hinn tekur n\u00fa og r\u00e6\u00f0st undir byr\u00f0ina. Og \u00ed \u00fev\u00ed er hann vildi    upp standa hlj\u00f3p Gr\u00edmur \u00fat og hj\u00f3 tveim h\u00f6ndum \u00e1 h\u00e1lsinn svo    a\u00f0 \u00f6xin s\u00f6kk a\u00f0 hamri. Hinn br\u00e1 vi\u00f0 hart og hefir \u00e1 r\u00e1s me\u00f0    meisinn su\u00f0ur \u00e1 fjall. Gr\u00edmur sneri eftir honum og vildi vita    hvort honum hef\u00f0i teki\u00f0. \u00deeir f\u00f3ru allt su\u00f0ur undir    Ballj\u00f6kul. \u00dear gekk \u00feessi ma\u00f0ur inn \u00ed helli. Eldur var    bjartur \u00ed hellinum. \u00dear sat kona vi\u00f0, st\u00f3r vexti og \u00fe\u00f3    sk\u00f6rugleg. \u00dea\u00f0 heyrir Gr\u00edmur a\u00f0 h\u00fan heilsa\u00f0i f\u00f6\u00f0ur s\u00ednum og    nefndi Hallmund. Hann kasta\u00f0i ni\u00f0ur hart byr\u00f0inni og    andvarpa\u00f0i h\u00e1tt. H\u00fan spur\u00f0i \u00fev\u00ed hann v\u00e6ri bl\u00f3\u00f0ugur.    Hann svarar og kva\u00f0 \u00feetta:\u00dea\u00f0 er m\u00e9r s\u00fdnta\u00f0 s\u00ednu m\u00e1engi ma\u00f0rafli treysta\u00fev\u00ed a\u00f0 svo bregst\u00e1 banad\u00e6grih\u00f6lda hugrsem heill bilar.    H\u00fan spur\u00f0i \u00fe\u00e1 innilega a\u00f0 atbur\u00f0um \u00feeirra en hann sag\u00f0i allt    sem fari\u00f0 haf\u00f0i.    \"Skaltu n\u00fa heyra til,\" segir hann, \"en eg mun segja fr\u00e1    ath\u00f6fnum m\u00ednum og mun eg kve\u00f0a \u00fear um kv\u00e6\u00f0i en \u00fe\u00fa skalt r\u00edsta    eftir \u00e1 kefli.\"    H\u00fan ger\u00f0i svo.    \u00de\u00e1 kva\u00f0 hann Hallmundarkvi\u00f0u og er \u00feetta \u00fear \u00ed:\u00de\u00f3tti eg gildrer eg Gretti straukn\u00f3gu fastni\u00f0r af taumum.S\u00e1 eg hitta\u00f0 horfa ger\u00f0is\u00fdna stunds\u00e9r \u00ed gaupnir.\u00dea\u00f0 var n\u00e6ster \u00de\u00f3rir komArnarvatnsupp \u00e1 hei\u00f0iog vi\u00f0 tveirvi\u00f0 tigu \u00e1ttaodda leikeiga kn\u00e1ttum.S\u00fdndust gildGrettis handask\u00fdlih\u00f6gg\u00e1 skj\u00f6ldum \u00feeirra.\u00de\u00f3 fr\u00e1 eg m\u00ednmiklu st\u00e6rrieggja spor\u00fdtum s\u00fdnast.Eg l\u00e9t hendrog h\u00f6fu\u00f0 fj\u00fakabr\u00f6gnum afer a\u00f0 baki gengusvo a\u00f0 kapparKelduhverfis\u00e1tj\u00e1n \u00feareftir l\u00e1gu.Hefi eg \u00feursaog \u00feeirra kynhart leiki\u00f0og hamarsb\u00faaen meinv\u00e6ttimarga bar\u00f0iog blendinguma\u00f0 bana or\u00f0i\u00f0.Svo \u00e1lfa kindog \u00f3v\u00e6ttumn\u00e6r hefi eg \u00f6llum\u00f3\u00fearfr veri\u00f0.    Margra athafna sinna gat Hallmundur \u00ed kvi\u00f0unni \u00fev\u00ed a\u00f0 hann    haf\u00f0i fari\u00f0 um allt landi\u00f0.    \u00de\u00e1 m\u00e6lti d\u00f3ttir hans: \"Ekki hefir sj\u00e1 ma\u00f0ur sleppifengur    veri\u00f0 og var \u00fea\u00f0 eigi \u00f3l\u00edklegt \u00fev\u00ed a\u00f0 \u00fe\u00fa settir illa \u00e1 stofn    vi\u00f0 hann. E\u00f0a hver mun n\u00fa hefna \u00fe\u00edn?\"    Hallmundur svarar: \"Eigi er v\u00edst a\u00f0 \u00feess ver\u00f0i au\u00f0i\u00f0. Vita    \u00feykist eg a\u00f0 Grettir mundi hefna ef hann m\u00e6tti s\u00e9r vi\u00f0 koma    en ekki mun h\u00e6gt a\u00f0 ganga \u00ed m\u00f3ti g\u00e6fu \u00feessa manns \u00fev\u00ed a\u00f0    honum mun miki\u00f0 lagi\u00f0 ver\u00f0a.\"    Eftir \u00fea\u00f0 dr\u00f3 svo miki\u00f0 m\u00e6tti Hallmundar sem fram lei\u00f0    kv\u00e6\u00f0inu. Var \u00fea\u00f0 n\u00fa og jafnskj\u00f3tt a\u00f0 kvi\u00f0unni var loki\u00f0 og    Hallmundur d\u00f3. H\u00fan bar sig \u00fe\u00e1 l\u00edtt og gr\u00e9t alls\u00e1rt.    \u00de\u00e1 gekk Gr\u00edmur fram og ba\u00f0 hana hreysta sig \"og ver\u00f0ur hver    \u00fe\u00e1 a\u00f0 fara er hann er feigur. Var\u00f0 \u00feetta mj\u00f6g af tilstofningu    hans. M\u00e1tti eg varla sj\u00e1 a\u00f0 hann r\u00e6ndi mig.\"    H\u00fan kva\u00f0 hann miki\u00f0 hafa a\u00f0 m\u00e6la um \u00fea\u00f0 \"og gefst illa    \u00f3jafna\u00f0ur.\"    Gladdist h\u00fan \u00fe\u00e1 heldur \u00ed vi\u00f0r\u00e6\u00f0unni. \u00dear dvaldist Gr\u00edmur    margar n\u00e6tur \u00ed hellinum og nam kvi\u00f0una og f\u00f3r \u00fe\u00e1 laglega me\u00f0    \u00feeim.    Gr\u00edmur var \u00e1 Arnarvatnshei\u00f0i um veturinn eftir dau\u00f0a    Hallmundar. Eftir \u00fea\u00f0 kom \u00deorkell Eyj\u00f3lfsson til m\u00f3ts vi\u00f0    hann \u00e1 hei\u00f0ina og b\u00f6r\u00f0ust \u00feeir. Lauk svo \u00feeirra vi\u00f0skipti a\u00f0    Gr\u00edmur \u00e1tti vald \u00e1 l\u00edfi \u00deorkels og vildi eigi drepa hann en    \u00deorkell t\u00f3k hann til s\u00edn og kom honum utan og gaf honum miki\u00f0    g\u00f3ss og \u00fe\u00f3tti \u00fear hvortveggi vel gera vi\u00f0 annan. Gr\u00edmur var\u00f0    s\u00ed\u00f0an farma\u00f0ur og er mikil saga fr\u00e1 honum s\u00f6g\u00f0."}}