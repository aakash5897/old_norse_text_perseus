{"originalTitle": "Grettis_Saga_Chapter_10", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_10", "text": {"0": "\u00d6nundur var svo fr\u00e6kinn ma\u00f0ur a\u00f0 f\u00e1ir st\u00f3\u00f0ust honum \u00fe\u00f3tt    heilir v\u00e6ru. Hann var og nafnkunnigur um allt land af    foreldrum s\u00ednum.    \u00deessu n\u00e6st h\u00f3fust deilur \u00feeirra \u00d3feigs grettis og \u00deorbjarnar    laxakappa og lauk svo a\u00f0 \u00d3feigur f\u00e9ll fyrir \u00deorbirni \u00ed    Grettisgeil hj\u00e1 H\u00e6li. \u00dear var\u00f0 mikill li\u00f0dr\u00e1ttur a\u00f0 eftirm\u00e1li    me\u00f0 sonum \u00d3feigs. Var sent eftir \u00d6nundi tr\u00e9f\u00f3t og rei\u00f0 hann    su\u00f0ur um vori\u00f0 og gisti \u00ed Hvammi a\u00f0 Au\u00f0ar hinnar dj\u00fapau\u00f0gu.    H\u00fan t\u00f3k allvel vi\u00f0 honum \u00fev\u00ed a\u00f0 hann haf\u00f0i veri\u00f0 me\u00f0 henni    fyrir vestan haf.    \u00de\u00e1 var \u00d3lafur feilan sonarson hennar fullroskinn. Mj\u00f6g var    Au\u00f0ur \u00fe\u00e1 ellig\u00f6mul. H\u00fan veik \u00e1 vi\u00f0 \u00d6nund a\u00f0 h\u00fan vildi kv\u00e6na    \u00d3laf fr\u00e6nda sinn og vildi a\u00f0 hann b\u00e6\u00f0i \u00c1lfd\u00edsar hinnar    barreysku. H\u00fan var br\u00e6\u00f0runga \u00c6su er \u00d6nundur \u00e1tti. \u00d6nundi    \u00fe\u00f3tti \u00fea\u00f0 v\u00e6nlegt og rei\u00f0 \u00d3lafur su\u00f0ur me\u00f0 honum.    Og er \u00d6nundur hitti vini s\u00edna og m\u00e1ga \u00fe\u00e1 bu\u00f0u \u00feeir honum til    s\u00edn. Var \u00fe\u00e1 tala\u00f0 um m\u00e1lin og voru l\u00f6g\u00f0 til Kjalarness\u00feings    \u00fev\u00ed a\u00f0 \u00fe\u00e1 var enn eigi sett al\u00feingi. S\u00ed\u00f0an voru m\u00e1lin lagin \u00ed    ger\u00f0 og komu miklar b\u00e6tur fyrir v\u00edgin en \u00deorbj\u00f6rn jarlakappi    var sekur ger. Hans son var S\u00f6lmundur, fa\u00f0ir Svi\u00f0u-K\u00e1ra. Voru    \u00feeir fr\u00e6ndur lengi utanlands s\u00ed\u00f0an.    \u00der\u00e1ndur bau\u00f0 heim \u00d6nundi og \u00feeim \u00d3lafi og svo \u00deorm\u00f3\u00f0ur    skafti. Fluttu \u00feeir \u00fe\u00e1 b\u00f3nor\u00f0i\u00f0 \u00d3lafs. Var \u00fea\u00f0 au\u00f0s\u00f3tt \u00fev\u00ed a\u00f0    menn vissu hver rausnarkona Au\u00f0ur var. Var \u00feessu keypt. Ri\u00f0u    \u00feeir \u00d6nundur heim vi\u00f0 svo b\u00fai\u00f0. Au\u00f0ur \u00feakka\u00f0i \u00d6nundi    li\u00f0veislu vi\u00f0 \u00d3laf.    \u00deetta haust f\u00e9kk \u00d3lafur feilan \u00c1lfd\u00edsar hinnar barreysku. \u00de\u00e1    anda\u00f0ist Au\u00f0ur hin dj\u00fapau\u00f0ga sem segir \u00ed s\u00f6gu Laxd\u00e6la."}}