{"originalTitle": "Grettis_Saga_Chapter_84", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_84", "text": {"0": "N\u00fa ri\u00f0u menn til al\u00feingis og ur\u00f0u f\u00e6rri li\u00f0veislumenn \u00d6nguls    en hann \u00e6tla\u00f0i \u00fev\u00ed a\u00f0 m\u00e1li\u00f0 m\u00e6ltist illa fyrir. \u00de\u00e1 spur\u00f0i    Halld\u00f3r hvort \u00feeir skyldu hafa h\u00f6fu\u00f0 Grettis me\u00f0 s\u00e9r til    al\u00feingis. \u00d6ngull l\u00e9st \u00fea\u00f0 \u00e6tla a\u00f0 hafa.    \"\u00dea\u00f0 er \u00f3r\u00e1\u00f0legt,\" segir Halld\u00f3r, \"\u00fev\u00ed a\u00f0 n\u00f3gu margir munu    vera m\u00f3tst\u00f6\u00f0umenn \u00fe\u00ednir \u00fe\u00f3 a\u00f0 \u00fe\u00fa gerir eigi sl\u00edkar \u00e1minningar    til \u00feess a\u00f0 vekja upp harma manna.\"    \u00de\u00e1 voru \u00feeir komnir \u00e1 veg og \u00e6tlu\u00f0u a\u00f0 r\u00ed\u00f0a Sand su\u00f0ur.    \u00d6ngull l\u00e9t \u00fe\u00e1 taka h\u00f6fu\u00f0i\u00f0 og grafa ni\u00f0ur \u00ed sand\u00fe\u00fafu eina. Er    \u00fea\u00f0 k\u00f6llu\u00f0 Grettis\u00fe\u00fafa.    \u00c1 al\u00feingi var fj\u00f6lmennt og bar \u00d6ngull fram m\u00e1l s\u00edn og hr\u00f3sa\u00f0i    mj\u00f6g verkum s\u00ednum a\u00f0 hann haf\u00f0i drepi\u00f0 \u00feann sk\u00f3garmann er    gildastur hef\u00f0i veri\u00f0 \u00e1 landinu og \u00fe\u00f3ttist eiga f\u00e9 \u00fea\u00f0 sem    lagi\u00f0 var til h\u00f6fu\u00f0s honum. En \u00de\u00f3rir haf\u00f0i hin s\u00f6mu sv\u00f6r sem    fyrr voru s\u00f6g\u00f0. \u00de\u00e1 var l\u00f6gma\u00f0ur beiddur \u00farskur\u00f0ar. Hann    kva\u00f0st heyra vilja ef nokkurar gagnsakir k\u00e6mu \u00fear \u00ed m\u00f3ti er    \u00fear fyrir m\u00e6tti \u00d6ngull missa sektarfj\u00e1rins, ellegar mundi    hann hafa sl\u00edkt sem til h\u00f6fu\u00f0s honum var lagi\u00f0.    \u00de\u00e1 kvaddi \u00deorvaldur \u00c1sgeirsson til Skammh\u00f6ndung a\u00f0 bera fram    s\u00f6kina og stefndi \u00deorbirni \u00f6ngli annarri stefnu um galdur og    fj\u00f6lkynngi \u00fe\u00e1 er Grettir mundi og bana af fengi\u00f0 en annarri    um \u00fea\u00f0 er \u00feeir v\u00f3gu a\u00f0 honum h\u00e1lfdau\u00f0um manni og l\u00e9t var\u00f0a    sk\u00f3ggang.    N\u00fa var\u00f0 mikill sveitardr\u00e1ttur og ur\u00f0u \u00feeir f\u00e1ir er sinnu\u00f0u    \u00deorbirni. Var\u00f0 n\u00fa \u00f6\u00f0ruv\u00eds en hann hug\u00f0i \u00fev\u00ed a\u00f0 \u00deorvaldi og    \u00cdsleifi m\u00e1gi hans \u00fe\u00f3tti \u00fea\u00f0 \u00f3l\u00edfsverk a\u00f0 gera manni gerningar    til bana. En me\u00f0 till\u00f6gum skynsamra manna var\u00f0 s\u00fa lykt \u00e1    m\u00e1lum \u00feessum a\u00f0 \u00deorbj\u00f6rn skyldi sigla samsumars og koma    aldrei til \u00cdslands me\u00f0an \u00feeir lif\u00f0u eftir er m\u00e1l \u00e1ttu eftir    Illuga og Gretti. Var \u00fe\u00e1 \u00ed l\u00f6g teki\u00f0 a\u00f0 alla forneskjumenn    ger\u00f0u \u00feeir \u00fatl\u00e6ga.    Og er hann s\u00e1 hver hans kostur mundi ver\u00f0a haf\u00f0i hann sig af    \u00feinginu \u00fev\u00ed a\u00f0 \u00fe\u00e1 var b\u00fai\u00f0 a\u00f0 fr\u00e6ndur Grettis mundu a\u00f0 honum    ganga. F\u00e9kk hann og ekki af \u00fev\u00ed f\u00e9 er til h\u00f6fu\u00f0s Gretti var    lagi\u00f0 \u00fev\u00ed a\u00f0 Steinn l\u00f6gs\u00f6guma\u00f0ur vildi ei a\u00f0 \u00fea\u00f0 gyldist    fyrir n\u00ed\u00f0ingsverk. \u00d6ngu voru \u00feeir menn b\u00e6ttir er falli\u00f0 h\u00f6f\u00f0u    me\u00f0 \u00deorbirni \u00ed Drangey. Skyldi \u00fea\u00f0 vera jafnt og v\u00edg Illuga.    L\u00edka\u00f0i \u00fea\u00f0 \u00fe\u00f3 fr\u00e6ndum hans allilla.    Ri\u00f0u menn n\u00fa heim af \u00feinginu og f\u00e9llu ni\u00f0ur allar \u00fe\u00e6r sakir    er menn h\u00f6f\u00f0u \u00e1 h\u00f6ndum Gretti.    Skeggi, son Gamla en m\u00e1gur \u00de\u00f3rodds dr\u00e1pust\u00fafs en systurson    Grettis, f\u00f3r nor\u00f0ur til Skagafjar\u00f0ar me\u00f0 atgangi \u00deorvalds    \u00c1sgeirssonar og \u00cdsleifs m\u00e1gs hans, er s\u00ed\u00f0an var biskup \u00ed    Sk\u00e1lholti, og sam\u00feykki alls alm\u00faga og f\u00e9kk s\u00e9r skip og f\u00f3r    til Drangeyjar a\u00f0 s\u00e6kja l\u00edk \u00feeirra br\u00e6\u00f0ra, Grettis og Illuga,    og f\u00e6r\u00f0u \u00fat til Reykja \u00e1 Reykjastr\u00f6nd og gr\u00f3fu \u00fear a\u00f0 kirkju.    Og er \u00fea\u00f0 til marks a\u00f0 Grettir liggur \u00fear a\u00f0 um daga    Sturlunga er kirkja var f\u00e6r\u00f0 a\u00f0 Reykjum voru grafin upp bein    Grettis og \u00fe\u00f3tti \u00feeim geysist\u00f3r og \u00fe\u00f3 mikil. Bein Illuga voru    grafin s\u00ed\u00f0an fyrir nor\u00f0an kirkju en h\u00f6fu\u00f0 Grettis var grafi\u00f0    heima a\u00f0 Bjargi a\u00f0 kirkju.    Sat \u00c1sd\u00eds h\u00fasfreyja a\u00f0 Bjargi og var svo vins\u00e6l a\u00f0 aldrei    voru henni \u00f3n\u00e1\u00f0ir gervar og eigi heldur me\u00f0an Grettir var \u00ed    sekt.    Skeggi skammh\u00f6ndungur t\u00f3k vi\u00f0 b\u00fai a\u00f0 Bjargi eftir \u00c1sd\u00edsi og    var mikill ma\u00f0ur fyrir s\u00e9r. Hans son var Gamli fa\u00f0ir Skeggja    \u00e1 Skarfsst\u00f6\u00f0um og \u00c1sd\u00edsar m\u00f3\u00f0ir Odds munks. Margir menn eru    fr\u00e1 honum komnir."}}