{"originalTitle": "Grettis_Saga_Chapter_38", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_38", "text": {"0": "\u00de\u00f3rir h\u00e9t ma\u00f0ur er bj\u00f3 \u00ed Gar\u00f0i \u00ed A\u00f0aldal. Hann var Skeggjason    B\u00f6\u00f0\u00f3lfssonar. Skeggi haf\u00f0i numi\u00f0 Kelduhverfi upp til    Kelduness. Hann \u00e1tti Helgu d\u00f3ttur \u00deorgeirs \u00e1 Fiskil\u00e6k. \u00de\u00f3rir    son hans var h\u00f6f\u00f0ingi mikill og siglingama\u00f0ur. Hann \u00e1tti tvo    sonu. H\u00e9t \u00deorgeir annar en annar Skeggi. \u00deeir voru b\u00e1\u00f0ir    efnilegir menn og mj\u00f6g fullt\u00ed\u00f0a er \u00feetta var.    \u00de\u00f3rir haf\u00f0i veri\u00f0 \u00ed Noregi um sumari\u00f0 \u00fe\u00e1 er \u00d3lafur konungur    kom vestan af Englandi og kom s\u00e9r \u00fe\u00e1 \u00ed k\u00e6rleika mikla vi\u00f0    konung og svo vi\u00f0 Sigur\u00f0 biskup og \u00fea\u00f0 til marks um a\u00f0 \u00de\u00f3rir    haf\u00f0i l\u00e1ti\u00f0 gera kn\u00f6rr mikinn \u00ed sk\u00f3gi og ba\u00f0 Sigur\u00f0 biskup    v\u00edgja og svo ger\u00f0i hann. Eftir \u00fea\u00f0 f\u00f3r \u00de\u00f3rir \u00fat til \u00cdslands    og l\u00e9t h\u00f6ggva upp kn\u00f6rrinn \u00fe\u00e1 er honum leiddist siglingar en    brandana af knerrinum l\u00e9t hann setja yfir \u00fatidyr s\u00ednar og    voru \u00feeir \u00fear lengi s\u00ed\u00f0an og svo ve\u00f0ursp\u00e1ir a\u00f0 \u00ed \u00f6\u00f0rum \u00feaut    fyrir sunnanve\u00f0ri en \u00ed \u00f6\u00f0rum fyrir nor\u00f0anve\u00f0ri.    En er \u00de\u00f3rir spur\u00f0i a\u00f0 \u00d3lafur konungur haf\u00f0i fengi\u00f0 einn vald    yfir \u00f6llum Noregi \u00fe\u00f3ttist hann n\u00fa \u00fear eiga a\u00f0 vitja    vin\u00e1ttum\u00e1la. \u00de\u00e1 sendi \u00de\u00f3rir syni s\u00edna til Noregs \u00e1 konungs    fund og \u00e6tla\u00f0i a\u00f0 \u00feeir skyldu ver\u00f0a honum handgengnir. Komu    \u00feeir a\u00f0 sunnarlega s\u00ed\u00f0 um hausti\u00f0 og fengu s\u00e9r eina    r\u00f3\u00f0rask\u00fatu og f\u00f3ru nor\u00f0ur me\u00f0 landi og \u00e6tlu\u00f0u a\u00f0 fara \u00e1    konungs fund. \u00deeir komu \u00ed h\u00f6fn eina fyrir sunnan Sta\u00f0 og l\u00e1gu    \u00fear nokkrar n\u00e6tur. \u00deeir h\u00e9ldu sig vel a\u00f0 vist og drykk og    h\u00f6f\u00f0u sig ekki \u00fati er eigi voru g\u00f3\u00f0 ve\u00f0ur.    N\u00fa er a\u00f0 segja fr\u00e1 er \u00feeir Grettir f\u00f3ru nor\u00f0ur me\u00f0 landi og    fengu oft h\u00f6r\u00f0 ve\u00f0ur \u00fev\u00ed a\u00f0 \u00feetta var \u00f6ndver\u00f0an vetur. Og \u00fe\u00e1    er \u00feeir s\u00f3ttu nor\u00f0ur a\u00f0 Sta\u00f0i fengu \u00feeir illvi\u00f0ri miki\u00f0 me\u00f0    fj\u00faki og frosti og t\u00f3ku nau\u00f0ulega land eitt kveld, allir mj\u00f6g    v\u00e6stir, og l\u00f6g\u00f0u \u00fear vi\u00f0 bala nokkurn og g\u00e1tu \u00fe\u00e1 borgi\u00f0 f\u00e9    s\u00ednu og f\u00f6ngum. \u00deeir b\u00e1rust illa af, kaupmennirnir, \u00fev\u00ed a\u00f0    \u00feeir g\u00e1tu eigi teki\u00f0 eldinn. \u00deeim \u00fe\u00f3tti \u00fear n\u00e1lega vi\u00f0 liggja    heilsa s\u00edn og l\u00edf. L\u00e1gu \u00feeir \u00fear um kveldi\u00f0 allilla staddir.    \u00de\u00e1 er \u00e1 lei\u00f0 kveldi\u00f0 s\u00e1u \u00feeir a\u00f0 eldur kom upp mikill    \u00f6\u00f0rumegin \u00feess sunds er \u00feeir voru \u00fe\u00e1 vi\u00f0 komnir. En er    skipverjar Grettis s\u00e1u eldinn t\u00f6lu\u00f0u \u00feeir til a\u00f0 s\u00e1 v\u00e6ri    heppinn er honum g\u00e6ti n\u00e1\u00f0 og efu\u00f0ust \u00ed hvort \u00feeir leysa    skyldu skipi\u00f0 en \u00fea\u00f0 s\u00fdndist \u00f6llum ei h\u00e6ttulaust. \u00de\u00e1 h\u00f6f\u00f0u    \u00feeir um tal miki\u00f0 hvort nokkur ma\u00f0ur mundi svo vel f\u00e6r a\u00f0    n\u00e6\u00f0i eldinum. Grettir gaf s\u00e9r f\u00e1tt a\u00f0 og segir a\u00f0 veri\u00f0 mundu    hafa \u00feeir menn er \u00fea\u00f0 mundu ekki trau\u00f0a\u00f0 hafa.    Kaupmenn s\u00f6g\u00f0u a\u00f0 s\u00e9r v\u00e6ri ekki a\u00f0 borgnara hva\u00f0 er veri\u00f0    haf\u00f0i ef \u00fe\u00e1 v\u00e6ri til einskis a\u00f0 taka \"e\u00f0a treystir \u00fe\u00fa \u00fe\u00e9r    Grettir?\" s\u00f6g\u00f0u \u00feeir, \"\u00fev\u00ed a\u00f0 \u00fe\u00fa ert n\u00fa mestur atgervisma\u00f0ur    af \u00edslenskum m\u00f6nnum kalla\u00f0ur en \u00fe\u00fa veist n\u00fa gj\u00f6rla hva\u00f0 oss    liggur \u00e1.\"    Grettir svarar: \"Eigi l\u00edst m\u00e9r miki\u00f0 \u00ferekvirki a\u00f0 n\u00e1 eldinum    en eigi veit eg hvort \u00fe\u00e9r launi\u00f0 betur en s\u00e1 fer \u00e1 leit er    \u00fea\u00f0 gerir.\"    \u00deeir m\u00e6ltu: \"\u00dev\u00ed \u00e6tlar \u00fe\u00fa oss \u00fe\u00e1 sv\u00edvir\u00f0ingarmenn a\u00f0 v\u00e9r    mundum \u00fea\u00f0 eigi g\u00f3\u00f0u launa?\"    \"Reyna m\u00e1 eg \u00feetta ef \u00fea\u00f0 er a\u00f0 y\u00f0ur \u00feykir h\u00e9r allmiki\u00f0 \u00e1    liggja en eigi segir m\u00e9r v\u00e6nt hugur um a\u00f0 eg hafi gott a\u00f0 s\u00f6k    h\u00e9r fyrir.\"    \u00deeir kv\u00e1\u00f0u \u00fea\u00f0 eigi skyldu vera og kv\u00e1\u00f0u hann m\u00e6la drengja    heilastan.    Eftir \u00fea\u00f0 bj\u00f3st Grettir til sunds og kasta\u00f0i af s\u00e9r kl\u00e6\u00f0unum.    Hann f\u00f3r \u00ed kufl einn kl\u00e6\u00f0a og s\u00f6luvo\u00f0arbr\u00e6kur. Hann stytti    upp um sig kuflinn og rak a\u00f0 s\u00e9r utan basttaug a\u00f0 s\u00e9r mi\u00f0jum    og haf\u00f0i me\u00f0 s\u00e9r kerald. S\u00ed\u00f0an hlj\u00f3p hann fyrir bor\u00f0. Hann    lag\u00f0ist n\u00fa yfir \u00fevert sundi\u00f0 og gekk \u00fear \u00e1 land. Hann s\u00e9r \u00fear    standa eitt h\u00fas og heyr\u00f0i \u00feanga\u00f0 mannam\u00e1l og glaum mikinn.    Grettir sneri a\u00f0 h\u00fasinu.    N\u00fa er a\u00f0 segja fr\u00e1 \u00feeim sem fyrir voru a\u00f0 h\u00e9r voru komnir    \u00feeir \u00de\u00f3rissynir sem fyrr var geti\u00f0. \u00deeir h\u00f6f\u00f0u legi\u00f0 \u00fear    margar n\u00e6tur og be\u00f0i\u00f0 \u00fear ve\u00f0urfalls a\u00f0 \u00feeim g\u00e6fi nor\u00f0ur    fyrir Sta\u00f0i. \u00deeir h\u00f6f\u00f0u sest til drykkju og voru t\u00f3lf saman.    \u00deeir l\u00e1gu \u00ed meginh\u00f6fninni og var \u00fear gert s\u00e6luh\u00fas m\u00f6nnum \u00feeim    til \u00edvistar er fara me\u00f0 landi fram og var borinn \u00ed h\u00fasi\u00f0    h\u00e1lmur mikill. Eldur var og mikill \u00e1 g\u00f3lfinu.    Grettir r\u00e6\u00f0ur n\u00fa inn \u00ed h\u00fasi\u00f0 og vissi ekki hverjir fyrir    voru. Kuflinn var s\u00fdldur allur \u00feegar hann kom \u00e1 land og var    hann fur\u00f0u mikill tils\u00fdndar sem tr\u00f6ll v\u00e6ri. \u00deeim sem fyrir    voru br\u00e1 mj\u00f6g vi\u00f0 \u00feetta og hug\u00f0u a\u00f0 \u00f3v\u00e6ttur mundi vera. B\u00f6r\u00f0u    \u00feeir hann me\u00f0 \u00f6llu \u00fev\u00ed er \u00feeir fengu til og var\u00f0 n\u00fa brak    miki\u00f0 um \u00fe\u00e1 en Grettir hratt fast af handleggjum. Sumir b\u00f6r\u00f0u    hann me\u00f0 eldibr\u00f6ndum. Hraut \u00fe\u00e1 eldurinn um allt h\u00fasi\u00f0. Komst    hann vi\u00f0 \u00fea\u00f0 \u00fat me\u00f0 eldinn og f\u00f3r svo aftur til f\u00e9laga sinna.    Lofu\u00f0u \u00feeir mj\u00f6g hans fer\u00f0 og fr\u00e6kleik og kv\u00e1\u00f0u engvan hans    jafningja mundu vera.    Lei\u00f0 n\u00fa af n\u00f3ttin og \u00fe\u00f3ttust \u00feeir \u00feegar h\u00f3lpnir er \u00feeir fengu    eldinn. Um morguninn eftir var gott ve\u00f0ur. V\u00f6ktu \u00feeir vi\u00f0    snemma kaupmennirnir og bjuggust til fer\u00f0ar, t\u00f6lu\u00f0u \u00fe\u00e1 um a\u00f0    \u00feeir skyldu finna \u00fe\u00e1 er fyrir eldinum h\u00f6f\u00f0u r\u00e1\u00f0i\u00f0 og vita    hverjir \u00feeir v\u00e6ru. Leystu \u00feeir n\u00fa skipi\u00f0 og f\u00f3ru yfir sundi\u00f0.    Fundu \u00feeir \u00fe\u00e1 ekki sk\u00e1lann en s\u00e1u \u00f6sku \u00fear, hr\u00fagu mikla, og    \u00fear \u00ed fundu \u00feeir mannabein m\u00f6rg, \u00fe\u00f3ttust n\u00fa vita a\u00f0 s\u00e6luh\u00fasi\u00f0    mundi hafa brunni\u00f0 allt upp og \u00feeir menn sem \u00fear h\u00f6f\u00f0u \u00ed    veri\u00f0. \u00deeir spur\u00f0u hvort Grettir hef\u00f0i olla\u00f0 \u00feessu \u00f3happi og    s\u00f6g\u00f0u \u00feetta hi\u00f0 mesta illvirki. Grettir kva\u00f0 n\u00fa \u00fea\u00f0 fram    komi\u00f0 er hann gruna\u00f0i a\u00f0 \u00feeir mundu honum illa elds\u00f3knina    launa og segir illt \u00f3drengjum li\u00f0 a\u00f0 veita. Af \u00feessu f\u00e9kk    Grettir svo miki\u00f0 \u00f3li\u00f0 a\u00f0 kaupmenn s\u00f6g\u00f0u hvar sem \u00feeir komu    a\u00f0 Grettir hef\u00f0i \u00feessa menn inni brennt.    \u00dea\u00f0 fr\u00e9ttist n\u00fa br\u00e1tt a\u00f0 \u00ed \u00feessu h\u00fasi h\u00f6f\u00f0u \u00feeir l\u00e1tist    \u00de\u00f3rissynir \u00far Gar\u00f0i sem fyrr voru nefndir og fylgdarmenn    \u00feeirra. N\u00fa r\u00e1ku \u00feeir Gretti \u00ed burt \u00far skipinu og vildu ekki    hafa hann me\u00f0 s\u00e9r. Var\u00f0 hann n\u00fa svo fyrirlitinn a\u00f0 n\u00e6r \u00f6ngvir    vildu honum gott gera. \u00de\u00f3tti honum n\u00fa all\u00f3v\u00e6nt horfa og vildi    n\u00fa fyrir hvern mun fara \u00e1 konungs fund og leita\u00f0i n\u00fa nor\u00f0ur    til \u00der\u00e1ndheims. \u00dear var konungur fyrir og haf\u00f0i spurt allt    \u00feetta \u00e1\u00f0ur Grettir kom. Var hann allmj\u00f6g affluttur fyrir    konunginum. Var Grettir nokkura daga \u00ed b\u00e6num \u00e1\u00f0ur hann n\u00e6\u00f0i    a\u00f0 ganga \u00e1 konungs fund."}}