{"originalTitle": "Grettis_Saga_Chapter_58", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_58", "text": {"0": "\u00de\u00e1 bj\u00f3 \u00ed H\u00f3lmi Bj\u00f6rn H\u00edtd\u00e6lakappi. Hann var Arngeirsson,    Bersasonar go\u00f0lauss, B\u00e1lkasonar er nam Hr\u00fatafj\u00f6r\u00f0 sem fyrr    segir. Bj\u00f6rn var h\u00f6f\u00f0ingi mikill og har\u00f0fengur og h\u00e9lt jafnan    seka menn. Grettir kom \u00ed H\u00f3lm og t\u00f3k Bj\u00f6rn vel vi\u00f0 honum \u00fev\u00ed    a\u00f0 vin\u00e1tta haf\u00f0i veri\u00f0 me\u00f0 hinum fyrrum fr\u00e6ndum \u00feeirra.    Grettir spur\u00f0i ef hann vildi honum nokkra \u00e1sj\u00e1 veita.    Bj\u00f6rn sag\u00f0i a\u00f0 hann \u00e6tti svo s\u00f6k\u00f3tt um allt land a\u00f0 menn    mundu for\u00f0ast bjargir vi\u00f0 hann um \u00fea\u00f0 er sekt nemur \"en    heldur skal eg \u00fe\u00e9r gagn gera ef \u00fe\u00fa l\u00e6tur \u00fe\u00e1 menn vera \u00ed fri\u00f0i    sem \u00ed minni vernd eru hvers sem \u00fe\u00fa gerir vi\u00f0 a\u00f0ra menn h\u00e9r \u00ed    bygg\u00f0.\"    Grettir j\u00e1ta\u00f0i \u00fev\u00ed.    Bj\u00f6rn m\u00e6lti: \"A\u00f0 \u00fev\u00ed hefi eg huga\u00f0 a\u00f0 \u00ed \u00fev\u00ed fjalli sem fram    gengur fyrir utan H\u00edtar\u00e1 mun vera v\u00edgi gott og \u00fe\u00f3 fylgsni ef    kl\u00f3klega er um b\u00fai\u00f0. Er \u00fear bora \u00ed gegnum fjalli\u00f0 og s\u00e9r \u00fea\u00f0    ne\u00f0an af veginum \u00fev\u00ed a\u00f0 \u00fej\u00f3\u00f0gatan liggur ni\u00f0ri undan en    sandbrekka svo br\u00f6tt fyrir ofan a\u00f0 f\u00e1ir menn munu upp komast    ef einn ma\u00f0ur r\u00f6skur er til varnar uppi \u00ed b\u00e6linu. N\u00fa l\u00edst m\u00e9r    \u00fea\u00f0 helst r\u00e1\u00f0 og umtalsm\u00e1l a\u00f0 vera \u00fear \u00fev\u00ed a\u00f0 \u00fea\u00f0an er h\u00e6gt    a\u00f0 leita til fanga ofan \u00e1 M\u00fdrar og \u00fat til sj\u00f3var.\"    Grettir kva\u00f0st hans forsj\u00e1 hl\u00edta mundu ef hann vildi nokku\u00f0    til leggja. F\u00f3r Grettir \u00fe\u00e1 \u00ed Fagrask\u00f3gafjall og bj\u00f3st \u00fear um.    Hann tjalda\u00f0i me\u00f0 gr\u00e1 va\u00f0m\u00e1li fyrir boruna \u00e1 fjallinu og    \u00fe\u00f3tti sem \u00fear s\u00e6i \u00ed gegnum ne\u00f0an af g\u00f6tunum. R\u00e9\u00f0 hann \u00fe\u00e1 til    fanga ofan \u00ed bygg\u00f0ina. \u00de\u00f3tti M\u00fdram\u00f6nnum mikill v\u00e1gestur    kominn er Grettir var.    \u00de\u00f3r\u00f0ur Kolbeinsson bj\u00f3 \u00fe\u00e1 \u00e1 H\u00edtarnesi. Hann var sk\u00e1ld gott. \u00cd    \u00feenna t\u00edma var fjandskapur mikill me\u00f0 \u00feeim Birni og \u00de\u00f3r\u00f0i og    \u00fe\u00f3tti Birni eigi verr en h\u00e1lfneytt \u00fe\u00f3 a\u00f0 Grettir ger\u00f0i \u00f3spekt    m\u00f6nnum \u00de\u00f3r\u00f0ar e\u00f0a f\u00e9.    Grettir var jafnan me\u00f0 Birni og reyndu \u00feeir margan fr\u00e6kleik,    og v\u00edsar svo til \u00ed s\u00f6gu Bjarnar a\u00f0 \u00feeir k\u00f6llu\u00f0ust jafnir a\u00f0    \u00ed\u00fer\u00f3ttum. En \u00fea\u00f0 er flestra manna \u00e6tlan a\u00f0 Grettir hafi    sterkastur veri\u00f0 \u00e1 landinu s\u00ed\u00f0an \u00feeir Ormur St\u00f3r\u00f3lfsson og    \u00de\u00f3r\u00e1lfur Sk\u00f3lmsson l\u00f6g\u00f0u af aflraunir. \u00deeir Grettir og Bj\u00f6rn    l\u00f6g\u00f0ust \u00ed einu eftir allri H\u00edtar\u00e1 ofan fr\u00e1 vatni og \u00fat til    sj\u00f3var. \u00deeir f\u00e6r\u00f0u st\u00e9ttir \u00fe\u00e6r \u00ed \u00e1na er aldrei s\u00ed\u00f0an hefir \u00far    reki\u00f0 hvorki me\u00f0 vatnav\u00f6xtum n\u00e9 \u00edsal\u00f6gum e\u00f0a j\u00f6klagangi. Sat    Grettir \u00ed Fagrask\u00f3gafjalli svo einn vetur a\u00f0 honum voru    \u00f6ngvar a\u00f0farir gervar en \u00fe\u00f3 misstu \u00fe\u00e1 margir s\u00edns fyrir honum    og fengu ekki a\u00f0 gert \u00fev\u00ed a\u00f0 hann haf\u00f0i gott v\u00edgi en \u00e1tti    jafnan vingott vi\u00f0 \u00fe\u00e1 sem n\u00e6stir honum voru."}}