{"originalTitle": "Grettis_Saga_Chapter_19", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_19", "text": {"0": "\u00deetta sumar hi\u00f0 n\u00e6sta bj\u00f3st Eir\u00edkur jarl H\u00e1konarson \u00far landi    vestur til Englands \u00e1 fund Kn\u00fats konungs hins r\u00edka m\u00e1gs s\u00edns    en hann setti eftir til r\u00edkis \u00ed Noregi H\u00e1kon jarl son sinn og    f\u00e9kk hann \u00ed hendur Sveini jarli br\u00f3\u00f0ur s\u00ednum til forsj\u00e1 og    r\u00edkisstj\u00f3rnar \u00fev\u00ed a\u00f0 H\u00e1kon var barn a\u00f0 aldri.    En \u00e1\u00f0ur Eir\u00edkur jarl f\u00f3r \u00far landi stefndi hann til s\u00edn lendum    m\u00f6nnum og r\u00edkum b\u00f3ndum. T\u00f6lu\u00f0u \u00feeir mart um l\u00f6g og    landsskipun \u00fev\u00ed a\u00f0 Eir\u00edkur jarl var stj\u00f3rnsamur. \u00de\u00f3tti m\u00f6nnum    \u00fea\u00f0 mikill \u00f3si\u00f0ur \u00ed landinu a\u00f0 \u00fathlaupsmenn e\u00f0a berserkir    skoru\u00f0u \u00e1 h\u00f3lm g\u00f6fgum m\u00f6nnum til fj\u00e1r e\u00f0a kvenna. Skyldu    hvorir \u00f3gildir falla sem f\u00e9llu fyrir \u00f6\u00f0rum. Fengu margir af    \u00feessu sm\u00e1n og fj\u00e1rmissu en sumir l\u00edftj\u00f3n me\u00f0 \u00f6llu og \u00fev\u00ed t\u00f3k    Eir\u00edkur jarl af allar h\u00f3lmg\u00f6ngur \u00ed Noregi. Hann ger\u00f0i og    \u00fatlaga alla r\u00e1nsmenn og berserki \u00fe\u00e1 sem me\u00f0 \u00f3spektir f\u00f3ru.    Var \u00ed \u00feessari skipan og r\u00e1\u00f0ager\u00f0 me\u00f0 jarli \u00deorfinnur K\u00e1rsson    \u00far H\u00e1ramarsey \u00fev\u00ed a\u00f0 hann var vitur ma\u00f0ur og k\u00e6r vinur jarla.    Tveir br\u00e6\u00f0ur eru nefndir til a\u00f0 verstir voru. H\u00e9t annar \u00de\u00f3rir    \u00fe\u00f6mb en annar \u00d6gmundur illi. \u00deeir voru h\u00e1leyskir a\u00f0 \u00e6tt,    meiri og sterkari en a\u00f0rir menn. \u00deeir gengu berserksgang og    eir\u00f0u \u00f6ngu \u00feegar \u00feeir reiddust. \u00deeir t\u00f3ku \u00e1 burt konur manna    og h\u00f6f\u00f0u vi\u00f0 h\u00f6nd s\u00e9r viku e\u00f0a h\u00e1lfan m\u00e1nu\u00f0 og f\u00e6r\u00f0u s\u00ed\u00f0an    aftur \u00feeim sem \u00e1ttu. \u00deeir r\u00e6ndu hvar sem \u00feeir koma e\u00f0a ger\u00f0u    a\u00f0rar \u00f3spektir. Eir\u00edkur jarl ger\u00f0i \u00fe\u00e1 \u00fatl\u00e6ga fyrir endilangan    Noreg. Gekk \u00deorfinnur mest manna fyrir sekt \u00feeirra. \u00de\u00f3ttust    \u00feeir honum eiga fullan fjandskap a\u00f0 gjalda. S\u00ed\u00f0an f\u00f3r jarl \u00far    landi sem segir \u00ed s\u00f6gu hans en Sveinn jarl haf\u00f0i yfirvald \u00ed    Noregi og r\u00edki.    \u00deorfinnur f\u00f3r heim til b\u00fas s\u00edns og sat heima mj\u00f6g til j\u00f3la    sem fyrr er sagt. \u00cd m\u00f3ti j\u00f3lum b\u00fdst \u00deorfinnur a\u00f0 fara til b\u00fas    s\u00edns \u00feanga\u00f0 sem h\u00e9t \u00ed Slysfir\u00f0i. \u00dea\u00f0 er \u00e1 meginlandi. Haf\u00f0i    hann bo\u00f0a\u00f0 \u00feanga\u00f0 m\u00f6rgum vinum s\u00ednum. H\u00fasfreyja \u00deorfinns    m\u00e1tti eigi fara me\u00f0 b\u00f3nda \u00fev\u00ed a\u00f0 d\u00f3ttir \u00feeirra frumvaxta l\u00e1    sj\u00fak og voru \u00fe\u00e6r b\u00e1\u00f0ar heima. Grettir var heima og h\u00faskarlar    \u00e1tta. \u00deorfinnur f\u00f3r n\u00fa vi\u00f0 \u00ferj\u00e1 tigu frelsingja til    j\u00f3laveislunnar. Var \u00fear hinn mesti mannfagna\u00f0ur og gle\u00f0i.    N\u00fa kemur a\u00f0fangadagur j\u00f3la. \u00de\u00e1 var ve\u00f0ur bjart og kyrrt.    Grettir var lengstum \u00fati um daginn og s\u00e1 a\u00f0 skip f\u00f3r su\u00f0ur og    nor\u00f0ur me\u00f0 landi \u00fev\u00ed a\u00f0 hver s\u00f3tti til annars \u00feanga\u00f0 sem    samdrykkjan var sett. B\u00f3ndad\u00f3ttur var \u00fe\u00e1 batna\u00f0 svo a\u00f0 h\u00fan    gekk me\u00f0 m\u00f3\u00f0ur sinni. Lei\u00f0 n\u00fa \u00e1 daginn.    \u00de\u00e1 s\u00e1 Grettir a\u00f0 skip reri a\u00f0 eynni. \u00dea\u00f0 var ekki miki\u00f0 og    skara\u00f0 skj\u00f6ldum milli stafna. Skipi\u00f0 var steint fyrir ofan    sj\u00e1. \u00deeir reru kn\u00e1lega og stefndu a\u00f0 naustum \u00deorfinns. Og er    skipi\u00f0 kenndi ni\u00f0ur hlj\u00f3pu \u00feeir fyrir bor\u00f0 sem \u00e1 voru.    Grettir haf\u00f0i t\u00f6lu \u00e1 m\u00f6nnum \u00feessum a\u00f0 \u00feeir voru t\u00f3lf saman.    Ekki \u00fe\u00f3tti honum \u00feeir fri\u00f0lega l\u00e1ta. \u00deeir t\u00f3ku upp skip sitt    og b\u00e1ru af sj\u00f3. Eftir \u00fea\u00f0 hlupu \u00feeir a\u00f0 naustinu. \u00dear st\u00f3\u00f0    inni karfinn \u00deorfinns s\u00e1 hinn st\u00f3ri. Hann settu aldrei f\u00e6rri    menn \u00e1 sj\u00f3 en \u00fer\u00edr tigir en \u00feeir t\u00f3lf rykktu honum \u00feegar fram    \u00e1 fj\u00f6rugrj\u00f3ti\u00f0. S\u00ed\u00f0an t\u00f3ku \u00feeir upp sitt skip og b\u00e1ru inn \u00ed    nausti\u00f0.    \u00de\u00e1 \u00fe\u00f3ttist Grettir sj\u00e1 a\u00f0 \u00feeir mundu \u00e6tla a\u00f0 bj\u00f3\u00f0a s\u00e9r    sj\u00e1lfir beina. Hann gekk \u00fe\u00e1 til m\u00f3ts vi\u00f0 \u00fe\u00e1 og fagna\u00f0i \u00feeim    vel og spyr hverjir \u00feeir v\u00e6ru e\u00f0a hversu forma\u00f0ur \u00feeirra h\u00e9t.    S\u00e1 svarar skj\u00f3tt er til var m\u00e6lt og kva\u00f0st heita \u00de\u00f3rir og    kalla\u00f0ur \u00fe\u00f6mb, og br\u00f3\u00f0ir hans \u00d6gmundur og a\u00f0rir komp\u00e1nar    \u00feeirra.    \"V\u00e6nti eg,\" segir \u00de\u00f3rir, \"a\u00f0 \u00deorfinnur h\u00fasb\u00f3ndi y\u00f0var hafi    heyrt vor geti\u00f0 e\u00f0a hvort er hann heima?\"    Grettir svarar: \"G\u00e6fumenn miklir munu\u00f0 \u00fe\u00e9r vera \u00fev\u00ed a\u00f0 \u00fe\u00e9r    hafi\u00f0 h\u00e9r g\u00f3\u00f0a a\u00f0komu ef \u00feeir eru mennirnir sem eg \u00e6tla.    B\u00f3ndi er heiman farinn me\u00f0 alla heimamenn \u00fe\u00e1 sem frj\u00e1lsir eru    og \u00e6tlar eigi heim fyrr en a\u00f0 bak j\u00f3lunum. H\u00fasfreyja er heima    og b\u00f3ndad\u00f3ttir. Og ef eg \u00fe\u00e6ttist nokkurn m\u00f3tgang eiga a\u00f0    gjalda \u00fe\u00e1 vildi eg \u00feann veg a\u00f0 koma \u00fev\u00ed a\u00f0 h\u00e9r er hvetvetna    \u00fea\u00f0 er hafa \u00fearf, b\u00e6\u00f0i \u00f6l og annar fagna\u00f0ur.\"    \u00de\u00f3rir \u00feag\u00f0i me\u00f0an Grettir l\u00e9t ganga t\u00f6luna. S\u00ed\u00f0an m\u00e6lti hann    til \u00d6gmundar: \"F\u00f3r nokku\u00f0 fjarri \u00fev\u00ed sem eg gat til?\" sag\u00f0i    hann, \"og v\u00e6ri m\u00e9r \u00fea\u00f0 \u00ed hug a\u00f0 hefna \u00deorfinni er hann hefir    gert oss \u00fatlaga. Er \u00feessi ma\u00f0ur og g\u00f3\u00f0ur af t\u00ed\u00f0indum. \u00deurfum    v\u00e9r eigi a\u00f0 togast eftir or\u00f0um vi\u00f0 hann.\"    \"Or\u00f0a sinna \u00e1 hver r\u00e1\u00f0,\" sag\u00f0i Grettir, \"og gera skal eg y\u00f0ur    sl\u00edkan forbeina sem eg m\u00e1 og gangi\u00f0 heim me\u00f0 m\u00e9r.\"    \u00deeir b\u00e1\u00f0u hann hafa \u00fe\u00f6kk fyrir, kv\u00e1\u00f0ust hans bo\u00f0i hl\u00edta    mundu. En er \u00feeir komu heim a\u00f0 b\u00e6num t\u00f3k Grettir \u00ed h\u00f6nd \u00de\u00f3ri    og leidd hann til stofu. Grettir var \u00fe\u00e1 m\u00e1lreifur mj\u00f6g.    H\u00fasfreyja var \u00ed stofunni og l\u00e9t tjalda hana og b\u00faast um vel.    En er h\u00fan heyr\u00f0i til Grettis nam h\u00fan sta\u00f0ar \u00e1 g\u00f3lfinu og    spur\u00f0i hverjum Grettir fagna\u00f0i svo alvarlega.    Grettir svarar: \"\u00dea\u00f0 er r\u00e1\u00f0 h\u00fasfreyja a\u00f0 taka vel vi\u00f0 gestum.    H\u00e9r er kominn \u00de\u00f3rir b\u00f3ndi \u00fe\u00f6mb og \u00feeir t\u00f3lf saman og \u00e6tla h\u00e9r    a\u00f0 sitja um j\u00f3lin. Er \u00fea\u00f0 allgott \u00fev\u00ed a\u00f0 v\u00e9r \u00e1ttum heldur    f\u00e1mennt \u00e1\u00f0ur.\"    H\u00fan svarar: \"Eigi tel eg \u00fe\u00e1 me\u00f0 b\u00f3ndum e\u00f0a g\u00f3\u00f0um m\u00f6nnum \u00fev\u00ed    a\u00f0 \u00feeir eru hinir verstu r\u00e1nsmenn og illvirkjar. Vildi eg    gjarna hafa gefi\u00f0 til mikinn hlut eigu minnar a\u00f0 \u00feeir hef\u00f0u    h\u00e9r eigi komi\u00f0 \u00ed \u00feetta sinn. Launar \u00fe\u00fa og illa \u00deorfinni fyrir    \u00fea\u00f0 er hann t\u00f3k \u00feig af skipbroti f\u00e9lausan og hefir haldi\u00f0 \u00feig    \u00ed vetur sem frj\u00e1lsan mann.\"    Grettir svarar: \"R\u00e9ttar er n\u00fa fyrst a\u00f0 taka voskl\u00e6\u00f0i af    gestunum en a\u00f0 \u00e1m\u00e6la m\u00e9r. \u00deess mun lengi kostur.\"    \u00de\u00f3rir m\u00e6lti \u00fe\u00e1: \"Ver eigi stygg h\u00fasfreyja. Enginn missir skal    \u00fe\u00e9r \u00ed ver\u00f0a \u00fe\u00f3 a\u00f0 b\u00f3ndi s\u00e9 eigi heima \u00fev\u00ed a\u00f0 f\u00e1 skal mann \u00ed    sta\u00f0 hans og svo d\u00f3ttur \u00feinni og \u00f6llum heimakonum.\"    \"Sl\u00edkt er karlmannlega tala\u00f0,\" segir Grettir, \"mega \u00fe\u00e6r \u00fe\u00e1    eigi yfir sinn hlut sj\u00e1.\"    N\u00fa stukku fram konur allar og sl\u00f3 \u00e1 \u00fe\u00e6r \u00f3hug miklum og gr\u00e1ti.    Grettir m\u00e6lti til berserkja: \"Selji\u00f0 m\u00e9r \u00fea\u00f0 \u00ed hendur sem \u00fe\u00e9r    vilji\u00f0 af leggja, vopn og voskl\u00e6\u00f0i, \u00fev\u00ed a\u00f0 eigi mun oss    f\u00f3lki\u00f0 st\u00fdril\u00e1tt me\u00f0an \u00fea\u00f0 er \u00f3hr\u00e6tt.\"    \u00de\u00f3rir kva\u00f0st eigi hir\u00f0a hva\u00f0 konur n\u00f6ggu\u00f0u \"en mikinn mun    eigum v\u00e9r a\u00f0 gera \u00fe\u00edn e\u00f0a annarra heimamanna. L\u00edst m\u00e9r sem    v\u00e9r munum \u00feig hafa a\u00f0 tr\u00fana\u00f0armanni.\"    \"Sj\u00e1i\u00f0 \u00fe\u00e9r fyrir \u00fev\u00ed,\" sag\u00f0i Grettir, \"en eigi geri eg m\u00e9r    alla menn jafna.\"    S\u00ed\u00f0an l\u00f6g\u00f0u \u00feeir af flest \u00f6ll vopn.    Eftir \u00fea\u00f0 m\u00e6lti Grettir: \"R\u00e1\u00f0legt \u00feykir m\u00e9r a\u00f0 \u00fe\u00e9r fari\u00f0 til    bor\u00f0s og drekki\u00f0 nokku\u00f0 \u00fev\u00ed a\u00f0 y\u00f0ur mun \u00feyrsta af r\u00f3\u00f0ri.\"    \u00deeir kv\u00e1\u00f0ust \u00feess alb\u00fanir en s\u00f6g\u00f0u s\u00e9r \u00f3kunnigt til kjallara.    Grettir spur\u00f0i hvort \u00feeir vildu hl\u00edta hans forsj\u00e1 og umgangi.    Berserkir l\u00e9tust \u00fea\u00f0 gjarna vilja. Grettir fer til og s\u00e6kir    \u00f6l og gefur \u00feeim a\u00f0 drekka. \u00deeir voru mj\u00f6g m\u00f3\u00f0ir og sulgu    st\u00f3rum. L\u00e6tur hann \u00f3spart \u00f6li\u00f0, \u00fea\u00f0 er \u00e1fengast var til, og    gekk \u00fev\u00ed lengi. Hann segir \u00feeim og margar k\u00e1tlegar s\u00f6gur.    Var\u00f0 af \u00feessu \u00f6llu saman h\u00e1reysti til \u00feeirra a\u00f0 heyra. Eigi    f\u00fdsti heimamenn til \u00feeirra a\u00f0 koma.    \u00de\u00e1 m\u00e6lti \u00de\u00f3rir: \"Eigi hefi eg \u00feann mann fundi\u00f0 \u00f3kunnan er svo    vel vildi vi\u00f0 oss gera sem \u00feessi ma\u00f0ur e\u00f0a hver laun viltu af    oss f\u00e9l\u00f6gum \u00feiggja fyrir \u00fe\u00edna \u00fej\u00f3nustu?\"    Grettir svarar: \"Eigi \u00e6tla eg h\u00e9r til launa fyrir a\u00f0 svo    gervu en ef v\u00e9r erum \u00fev\u00edl\u00edkir vinir \u00fe\u00e1 er \u00fe\u00e9r fari\u00f0 \u00e1 burt    sem n\u00fa horfist \u00fe\u00e1 mun eg r\u00e1\u00f0ast til lags me\u00f0 y\u00f0ur. En \u00fe\u00f3 a\u00f0    eg megi minna en einnhver y\u00f0var \u00fe\u00e1 mun eg eigi letja    st\u00f3rr\u00e6\u00f0anna.\"    \u00deeir ur\u00f0u mj\u00f6g gla\u00f0ir vi\u00f0 og vildu \u00feegar binda f\u00e9lag sitt me\u00f0    fastm\u00e6lum.    Grettir kva\u00f0 \u00fea\u00f0 eigi skyldu \"\u00fev\u00ed a\u00f0 \u00fea\u00f0 er satt sem m\u00e6lt er    a\u00f0 \u00f6l er annar ma\u00f0ur og skal eigi br\u00e1\u00f0abug a\u00f0 \u00feessu gera    framar en \u00e1\u00f0ur hef eg sagt. Erum v\u00e9r litlir skapdeildarmenn    hvorirtveggju.\"    \u00deeir s\u00f6g\u00f0ust eigi \u00e6tla \u00feessu a\u00f0 breg\u00f0a. Lei\u00f0 n\u00fa \u00e1 kveldi\u00f0 svo    a\u00f0 mj\u00f6g t\u00f3k a\u00f0 myrkva. \u00de\u00e1 s\u00e9r Grettir a\u00f0 \u00feeir gerast m\u00e6ddir    nokku\u00f0 af drykknum.    Hann m\u00e6lti \u00fe\u00e1: \"\u00deykir y\u00f0ur eigi m\u00e1l a\u00f0 fara til svefns?\"    \u00de\u00f3rir kva\u00f0 svo vera skyldu \"og skal efna \u00fea\u00f0 er eg h\u00e9t    h\u00fasfreyju.\"    Grettir gekk fram og m\u00e6lti h\u00e1tt: \"Gangi\u00f0 til s\u00e6ngur, konur,\"    segir hann, \"svo vill \u00de\u00f3rir b\u00f3ndi skipa.\"    \u00de\u00e6r b\u00e1\u00f0u honum ills \u00e1 m\u00f3ti. Var hinn mesti \u00falfa\u00feytur til    \u00feeirra a\u00f0 heyra. Berserkir komu fram \u00ed \u00feessu.    Grettir m\u00e6lti: \"G\u00f6ngum v\u00e9r \u00fat og mun eg s\u00fdna y\u00f0ur fatab\u00far    \u00deorfinns.\"    \u00deeir l\u00e9tu \u00fea\u00f0 lei\u00f0ast. Komu \u00feeir a\u00f0 \u00fatib\u00fari \u00e1kaflega st\u00f3ru.    \u00dear voru \u00e1 \u00fatidyr og sterkur l\u00e1s fyrir. \u00dea\u00f0 var allsterkt    h\u00fas. \u00dear var hj\u00e1 salerni miki\u00f0 og sterkt og eitt skjald\u00feili    milli h\u00fasanna. H\u00fasin st\u00f3\u00f0u h\u00e1tt og var nokkurt ri\u00f0 upp a\u00f0    ganga. Berserkir ger\u00f0ust n\u00fa umfangsmiklir og stoku\u00f0u Gretti.    Hann f\u00f3r undan \u00ed fl\u00e6mingi og er \u00feeim var minnst von hlj\u00f3p    hann \u00fat \u00far h\u00fasinu og greip \u00ed hespuna og rekur aftur h\u00fasi\u00f0 og    setur l\u00e1s fyrir. \u00de\u00f3rir og hans f\u00e9lagar \u00e6tlu\u00f0u fyrst a\u00f0    svarfast mundi aftur hafa hur\u00f0in og g\u00e1fu s\u00e9r ekki a\u00f0. \u00deeir    h\u00f6f\u00f0u lj\u00f3s hj\u00e1 s\u00e9r \u00fev\u00ed a\u00f0 Grettir haf\u00f0i s\u00fdnt \u00feeim marga gripi    \u00fe\u00e1 er \u00deorfinnur \u00e1tti. Litu \u00feeir \u00fear \u00e1 um stund. Grettir    fl\u00fdtir fer\u00f0inni heim a\u00f0 b\u00e6num og \u00feegar hann kemur \u00ed dyrnar    kallar hann h\u00e1tt og spyr hvar h\u00fasfreyja v\u00e6ri. H\u00fan \u00feag\u00f0i \u00fev\u00ed    a\u00f0 h\u00fan \u00feor\u00f0i eigi a\u00f0 svara.    Hann m\u00e6lti: \"H\u00e9r er n\u00e6sta vei\u00f0arefni e\u00f0a eru nokkur vopn \u00feau    sem neyt eru?\"    H\u00fan svarar: \"Eru vopnin en eigi veit eg til hvers \u00fe\u00e9r koma.\"    \"T\u00f6lum s\u00ed\u00f0ar um \u00fea\u00f0,\" segir hann. \"Dugi n\u00fa hver sem m\u00e1. Eigi    mun s\u00ed\u00f0ar v\u00e6nna.\"    H\u00fasfreyja m\u00e6lti: \"N\u00fa v\u00e6ri gu\u00f0 \u00ed gar\u00f0i ef nokku\u00f0 m\u00e6tti um    b\u00e6tast vorn hag. Yfir s\u00e6ng \u00deorfinns hangir kr\u00f3kaspj\u00f3ti\u00f0 st\u00f3ra    er \u00e1tt hefir K\u00e1r hinn gamli. \u00dear er og hj\u00e1lmur og brynja og    saxi\u00f0 g\u00f3\u00f0a og munu eigi bila vopnin ef \u00fe\u00e9r dugir hugurinn.\"    Grettir \u00fer\u00edfur hj\u00e1lminn og spj\u00f3ti\u00f0 en gyr\u00f0ir sig me\u00f0 saxinu    og gengur \u00fat skj\u00f3tt. H\u00fasfreyja kallar \u00e1 h\u00faskarla og ba\u00f0 \u00fe\u00e1    fylgja svo g\u00f3\u00f0um dreng. \u00deeir hlupu til vopna fj\u00f3rir en a\u00f0rir    fj\u00f3rir \u00feor\u00f0u hvergi n\u00e6r a\u00f0 koma.    N\u00fa er a\u00f0 segja fr\u00e1 berserkjunum a\u00f0 \u00feeim \u00fe\u00f3tti Gretti dveljast    afturkoman. Grunar \u00fe\u00e1 n\u00fa hvort eigi munu vera svik \u00ed. Hlaupa    \u00feeir \u00e1 hur\u00f0ina og finna a\u00f0 h\u00fan var l\u00e6st, treysta n\u00fa \u00e1    timburveggina svo brakar \u00ed hverju tr\u00e9. H\u00e9r kemur um s\u00ed\u00f0ir a\u00f0    \u00feeir f\u00e1 broti\u00f0 skjald\u00feili\u00f0 og komust svo fram \u00ed gangr\u00fami\u00f0 og    \u00fear \u00fat \u00e1 ri\u00f0i\u00f0. Kemur \u00e1 \u00fe\u00e1 berserksgangur og grenja sem    hundar.    \u00cd \u00fev\u00ed bili kom Grettir a\u00f0. Hann tv\u00edhenti spj\u00f3ti\u00f0 \u00e1 \u00de\u00f3ri    mi\u00f0jum er hann \u00e6tla\u00f0i ofan fyrir ri\u00f0i\u00f0 svo \u00feegar gekk \u00ed    gegnum hann. Fj\u00f6\u00f0urin var b\u00e6\u00f0i l\u00f6ng og brei\u00f0 \u00e1 spj\u00f3tinu.    \u00d6gmundur illi gekk n\u00e6st \u00de\u00f3ri og hratt honum \u00e1 lagi\u00f0 svo allt    gekk upp a\u00f0 kr\u00f3kunum. St\u00f3\u00f0 \u00fe\u00e1 spj\u00f3ti\u00f0 \u00fat um her\u00f0arnar \u00e1 \u00de\u00f3ri    og svo framan \u00ed brj\u00f3sti\u00f0 a\u00f0 \u00d6gmundi. Steyptust \u00feeir b\u00e1\u00f0ir    dau\u00f0ir af spj\u00f3tinu.    \u00de\u00e1 hlj\u00f3p \u00fear hver \u00fat af ri\u00f0inu sem komi\u00f0 var. Grettir s\u00f3tti    a\u00f0 s\u00e9rhverjum, ger\u00f0i \u00fdmist a\u00f0 hann hj\u00f3 me\u00f0 saxinu e\u00f0a lag\u00f0i    me\u00f0 spj\u00f3tinu en \u00feeir v\u00f6r\u00f0ust me\u00f0 trj\u00e1m er l\u00e1gu \u00e1 vellinum og    \u00f6llu \u00fev\u00ed er \u00feeir fengu til. Var \u00fea\u00f0 hin mesta mannh\u00e6tta a\u00f0    f\u00e1st vi\u00f0 \u00fe\u00e1 fyrir afls sakir \u00fe\u00f3 a\u00f0 \u00feeir hef\u00f0u eigi vopn.    Grettir drap \u00fe\u00e1 tvo af H\u00e1leygjum \u00fear \u00ed t\u00faninu. H\u00faskarlar    fj\u00f3rir komu \u00fe\u00e1 \u00fat. H\u00f6f\u00f0u \u00feeir ekki \u00e1s\u00e1ttir \u00e1 or\u00f0i\u00f0 hver vopn    a\u00f0 hvergi skyldi hafa, s\u00f3ttu \u00fe\u00e1 a\u00f0 \u00feegar berserkirnir h\u00f6rfu\u00f0u    undan en er \u00feeir snerust \u00e1 m\u00f3t hrukku h\u00faskarlar upp undir    h\u00fasin.    Sex f\u00e9llu \u00fear v\u00edkingar og var\u00f0 Grettir banama\u00f0ur allra. S\u00ed\u00f0an    leitu\u00f0u a\u00f0rir sex undan. B\u00e1rust \u00feeir \u00fe\u00e1 ofan a\u00f0 naustinu og    inn \u00ed nausti\u00f0. V\u00f6r\u00f0ust \u00feeir \u00fe\u00e1 me\u00f0 \u00e1rum. F\u00e9kk Grettir \u00fe\u00e1 st\u00f3r    h\u00f6gg af \u00feeim svo a\u00f0 vi\u00f0 mei\u00f0ingum var b\u00fai\u00f0.    H\u00faskarlar f\u00f3ru \u00fe\u00e1 heim og s\u00f6g\u00f0u miki\u00f0 af framg\u00f6ngu sinni.    H\u00fasfreyja ba\u00f0 \u00fe\u00e1 vita hva\u00f0 af Gretti yr\u00f0i en \u00fea\u00f0 f\u00e9kkst ekki    af \u00feeim.    Tvo drap Grettir \u00ed naustinu en fj\u00f3rir komust \u00fat hj\u00e1 honum.    F\u00f3ru \u00fe\u00e1 sinn veg hvorir tveir. Hann eltir \u00fe\u00e1 sem n\u00e6r honum    voru. Ger\u00f0i n\u00fa myrkt af n\u00f3tt. \u00deeir hlupu \u00ed kornhl\u00f6\u00f0u nokkura    \u00e1 \u00feeim b\u00e6 sem fyrr var nefndur er \u00e1 Vindheimi h\u00e9t. \u00dear \u00e1ttust    \u00feeir lengi vi\u00f0 en um s\u00ed\u00f0ir drap Grettir b\u00e1\u00f0a. Var \u00fe\u00e1 \u00e1kaflega    m\u00f3\u00f0ur og stir\u00f0ur en miki\u00f0 var af n\u00f3tt. Ve\u00f0ur ger\u00f0i kalt mj\u00f6g    me\u00f0 fj\u00faki. Nennti hann \u00fe\u00e1 ekki a\u00f0 leita v\u00edkinganna, \u00feeirra    tveggja er \u00fe\u00e1 voru eftir. Gekk hann n\u00fa heim til b\u00e6jar.    H\u00fasfreyja l\u00e9t kveikja lj\u00f3s \u00ed hinum efstum loftum vi\u00f0 gluggana    a\u00f0 hann hef\u00f0i \u00fea\u00f0 til lei\u00f0arv\u00edsis. Var og svo a\u00f0 hann fat af    \u00fev\u00ed heim er hann s\u00e1 lj\u00f3si\u00f0.    En er hann kom \u00ed dyrnar gekk h\u00fasfreyja a\u00f0 honum og ba\u00f0 hann    vera velkominn \"og hefir \u00fe\u00fa,\" segir h\u00fan, \"mikla fr\u00e6g\u00f0 unni\u00f0    og leyst mig og hj\u00fa m\u00edn fr\u00e1 \u00feeirri skemmd er v\u00e9r hef\u00f0um    aldrei b\u00f3t fengi\u00f0 nema \u00fe\u00fa hef\u00f0ir borgi\u00f0 oss.\"    Grettir segir: \"Eg \u00feykist n\u00fa mj\u00f6g hinn sami og \u00ed kveld er \u00fe\u00e9r    t\u00f6lu\u00f0u\u00f0 hraklegar vi\u00f0 mig.\"    H\u00fasfreyja m\u00e6lti svo: \"V\u00e9r vissum eigi a\u00f0 \u00fe\u00fa v\u00e6rir sl\u00edkur    afreksma\u00f0ur sem n\u00fa h\u00f6fum v\u00e9r reynt. Skal \u00fe\u00e9r allt sj\u00e1lfbo\u00f0i\u00f0    innan b\u00e6jar \u00fea\u00f0 sem h\u00e6fir a\u00f0 veita en \u00fe\u00e9r s\u00e6md \u00ed a\u00f0 \u00feiggja.    En mig varir a\u00f0 \u00deorfinnur launi \u00fe\u00e9r \u00fe\u00f3 betur er hann kemur    heim.\"    Grettir svarar: \"L\u00edtils mun n\u00fa vi\u00f0 \u00feurfa fyrst um launin en    \u00feiggja mun eg bo\u00f0 \u00feitt \u00fear til er b\u00f3ndi kemur heim. En \u00feess    v\u00e6ntir mig a\u00f0 \u00fe\u00e9r megi\u00f0 sofa \u00ed n\u00e1\u00f0um fyrir berserkjunum.\"    Grettir drakk l\u00edti\u00f0 um kveldi\u00f0 og l\u00e1 me\u00f0 vopnum s\u00ednum um    n\u00f3ttina. Um morguninn \u00feegar l\u00fdsa t\u00f3k var m\u00f6nnum saman stefnt    um eyna. Var \u00fe\u00e1 fari\u00f0 a\u00f0 leita berserkjanna, \u00feeirra sem undan    h\u00f6f\u00f0u komist um kveldi\u00f0. \u00deeir fundust a\u00f0 \u00e1li\u00f0num degi undir    einum steini og voru \u00fe\u00e1 dau\u00f0ir af kulda og s\u00e1rum. S\u00ed\u00f0an voru    \u00feeir f\u00e6r\u00f0ir \u00ed fl\u00e6\u00f0arur\u00f0 eina og dysja\u00f0ir \u00fear. Eftir \u00fea\u00f0 f\u00f3ru    \u00feeir heim og \u00fe\u00f3ttust eyjarskeggjar \u00ed fri\u00f0 \u00feegnir.    Grettir kva\u00f0 v\u00edsu \u00feessa er hann kom heim til h\u00fasfreyju:T\u00f3lf h\u00f6fum gr\u00f6f hj\u00e1 gj\u00e1lfrigunnelds b\u00fai\u00f0 runnum.Einn nam eg \u00f6llum vinna\u00f3trau\u00f0r beran dau\u00f0a.Hver munu gild um gj\u00f6rvast,gulls vel borin selja,verk, \u00feau er einn f\u00e6r orka\u00f0,\u00edtr, ef sl\u00edk eru l\u00edtil.    H\u00fasfreyja m\u00e6lti: \"V\u00edst ertu f\u00e1rra manna l\u00edki, \u00feeirra sem n\u00fa    eru til.\"    Setur h\u00fan hann \u00ed \u00f6ndugi og ger\u00f0i til hans alla hluti vel.    Lei\u00f0 n\u00fa svo fram uns \u00deorfinns var heim von."}}