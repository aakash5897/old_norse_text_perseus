{"originalTitle": "Grettis_Saga_Chapter_22", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_22", "text": {"0": "Um vori\u00f0 f\u00f3r Grettir nor\u00f0ur \u00ed Voga me\u00f0 byr\u00f0ingsm\u00f6nnum. Skildu    \u00feeir \u00deorkell me\u00f0 vin\u00e1ttu en Bj\u00f6rn f\u00f3r vestur til Englands og    var fyrir skipi \u00deorkels \u00fev\u00ed er \u00feanga\u00f0 f\u00f3r. Haf\u00f0ist Bj\u00f6rn \u00fear    vi\u00f0 um sumari\u00f0 og keypti til handa \u00deorkeli \u00fe\u00e1 hluti sem hann    haf\u00f0i honum um bo\u00f0i\u00f0. Sigldi hann vestan er \u00e1 lei\u00f0 hausti\u00f0.    Grettir var \u00ed Vogum til \u00feess er flotinn leysti. S\u00ed\u00f0an sigldi    hann nor\u00f0an me\u00f0 byr\u00f0ingsm\u00f6nnum nokkurum \u00fear til er \u00feeir komu    \u00ed h\u00f6fn \u00fe\u00e1 er \u00ed G\u00f6rtum heitir, \u00fea\u00f0 er fyrir \u00der\u00e1ndheimsmynni,    og tj\u00f6ldu\u00f0u \u00fear yfir sig. Og er \u00feeir h\u00f6f\u00f0u um b\u00faist sigldi    skip sunnan fyrir land. \u00deeir kenndu br\u00e1tt a\u00f0 \u00fea\u00f0 var    Englandsfar. \u00deessir l\u00f6g\u00f0u a\u00f0 utar vi\u00f0 str\u00f6ndina, gengu \u00e1    land.    Grettir og hans f\u00e9lagar viku til m\u00f3ts vi\u00f0 \u00fe\u00e1. En er \u00feeir    fundust s\u00e9r Grettir a\u00f0 Bj\u00f6rn er \u00fear \u00ed li\u00f0i og m\u00e6lti: \"\u00dea\u00f0 er    vel a\u00f0 vi\u00f0 h\u00f6fum h\u00e9r fundist. Munum vi\u00f0 n\u00fa taka til hinna    fornu greina okkarra. Vil eg n\u00fa reyna hvor okkar meira m\u00e1.\"    Bj\u00f6rn kva\u00f0 s\u00e9r \u00fea\u00f0 fornt vera \"en ef \u00fea\u00f0 hefir nokku\u00f0 veri\u00f0    \u00fe\u00e1 vil eg b\u00e6ta svo a\u00f0 \u00fe\u00fa \u00feykist vel haldinn af.\"    Grettir kva\u00f0 \u00fe\u00e1 v\u00edsu:\u00cdugtanna gat eg unni\u00f0,or\u00f0 l\u00e9k \u00e1 \u00fev\u00ed for\u00f0um.Feld reif hart af h\u00f6ldihugstr\u00ed\u00f0r megins\u00ed\u00f0an.Baugs olli \u00fev\u00ed bellinnBaldr en n\u00fa skal gjalda.Oft \u00feykjumst eg ekkiallh\u00e6linn kappm\u00e6lum.    Bj\u00f6rn sag\u00f0i b\u00e6tt hafa veri\u00f0 st\u00e6rri sakir f\u00e9 en \u00feessar.    Grettir kva\u00f0 f\u00e1 til hafa or\u00f0i\u00f0 a\u00f0 gera s\u00e9r \u00f6fundarbr\u00f6g\u00f0 enda    l\u00e9st hann aldrei f\u00e9 hafa \u00e1 teki\u00f0 og sag\u00f0i a\u00f0 enn mundi svo    fara \"skulum vi\u00f0 b\u00e1\u00f0ir eigi h\u00e9\u00f0an heilir ganga ef eg m\u00e1 r\u00e1\u00f0a.    Legg eg n\u00fa bley\u00f0ior\u00f0 \u00e1 bak \u00fe\u00e9r ef \u00fe\u00fa \u00feorir eigi a\u00f0 berjast.\"    Bj\u00f6rn s\u00e1 n\u00fa a\u00f0 honum tj\u00e1\u00f0i ekki undan a\u00f0 m\u00e6last, t\u00f3k n\u00fa vopn    s\u00edn og gekk \u00e1 land. S\u00ed\u00f0an hlupust \u00feeir a\u00f0 og b\u00f6r\u00f0ust og ekki    lengi \u00e1\u00f0ur en Bj\u00f6rn var\u00f0 s\u00e1r og \u00fev\u00ed n\u00e6st f\u00e9ll hann dau\u00f0ur    ni\u00f0ur \u00e1 j\u00f6r\u00f0 en \u00fea\u00f0 s\u00e1u fylgdarmenn Bjarnar. Gengu \u00feeir \u00e1    skip sitt, sneru nor\u00f0ur me\u00f0 landi til m\u00f3ts vi\u00f0 \u00deorkel og    s\u00f6g\u00f0u honum \u00feennan atbur\u00f0. Hann kva\u00f0 \u00fea\u00f0 eigi fyrr hafa fram    komi\u00f0 en von var a\u00f0.    Br\u00e1tt eftir \u00feetta f\u00f3r \u00deorkell su\u00f0ur til \u00der\u00e1ndheims, fann \u00fear    Svein jarl.    Grettir f\u00f3r \u00e1 M\u00e6ri eftir v\u00edg Bjarnar og hitti \u00deorfinn vin    sinn og sag\u00f0i honum \u00feetta sem til haf\u00f0i bori\u00f0.    \u00deorfinnur t\u00f3k vel vi\u00f0 honum \"og er \u00fea\u00f0 gott,\" sag\u00f0i hann, \"a\u00f0    \u00fe\u00fa ert vin\u00feurfi. Skaltu me\u00f0 m\u00e9r vera \u00fear til er l\u00fdkur \u00feessum    m\u00e1lum.\"    Grettir \u00feakka\u00f0i honum fyrir bo\u00f0 sitt og kva\u00f0st \u00fea\u00f0 n\u00fa \u00feiggja    mundu.    Sveinn jarl sat inn \u00ed \u00der\u00e1ndheimi a\u00f0 Steinkerum \u00fe\u00e1 er hann    spur\u00f0i v\u00edg Bjarnar. \u00de\u00e1 var \u00fear me\u00f0 honum Hjarrandi, Bjarnar    br\u00f3\u00f0ir. Hann var hir\u00f0ma\u00f0ur jarls. Hann var\u00f0 vi\u00f0 rei\u00f0ur mj\u00f6g    er hann spur\u00f0i v\u00edg Bjarnar og beiddi jarl li\u00f0veislu til    m\u00e1lsins. Jarl h\u00e9t honum \u00fev\u00ed. Sendi hann \u00fe\u00e1 mann til \u00deorfinns    og stefndi \u00feeim Gretti b\u00e1\u00f0um \u00e1 sinn fund. Bj\u00f3st hann \u00feegar og    \u00feeir Grettir b\u00e1\u00f0ir eftir bo\u00f0i jarls og f\u00f3ru inn \u00ed \u00der\u00e1ndheim \u00e1    hans fund. \u00c1tti jarl \u00fe\u00e1 stefnu a\u00f0 m\u00e1linu og ba\u00f0 Hjarranda hj\u00e1    vera.    Hjarrandi kva\u00f0st eigi mundu bera br\u00f3\u00f0ur sinn \u00ed sj\u00f3\u00f0i. \"Skal    eg anna\u00f0hvort fara sl\u00edka f\u00f3r sem hann ella hefna hans,\" segir    hann.    N\u00fa er m\u00e1li\u00f0 var sko\u00f0a\u00f0 fannst jarli sem margar sakir hef\u00f0i    Bj\u00f6rn gert vi\u00f0 Gretti en \u00deorfinnur bau\u00f0 f\u00e9b\u00e6tur eftir \u00fev\u00ed sem    jarli \u00fe\u00e6tti erfingjar s\u00e6mdir af og tala\u00f0i um \u00fea\u00f0 langt erindi    hvert frelsi a\u00f0 Grettir hef\u00f0i unni\u00f0 m\u00f6nnum nor\u00f0ur \u00ed landi \u00fe\u00e1    er hann drap berserkina sem \u00e1\u00f0ur var sagt.    Jarl svara\u00f0i: \"Satt segir \u00fe\u00fa \u00fea\u00f0 \u00deorfinnur. \u00dea\u00f0 var hin mesta    landhreinsun og vel samir oss a\u00f0 taka f\u00e9b\u00e6tur fyrir \u00fe\u00edn or\u00f0.    Er og Grettir fr\u00e6gur ma\u00f0ur fyrir sakir afls og hreysti.\"    Hjarrandi vildi eigi s\u00e6ttum taka og skildu \u00feeir m\u00e1lstefnuna.    \u00deorfinnur f\u00e9kk til Arnbj\u00f6rn, fr\u00e6nda sinn, a\u00f0 ganga me\u00f0 Gretti    hvern dag \u00fev\u00ed a\u00f0 hann vissi a\u00f0 Hjarrandi sat um l\u00edf hans."}}