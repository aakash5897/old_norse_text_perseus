{"originalTitle": "Grettis_Saga_Chapter_69", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_69", "text": {"0": "Grettir rei\u00f0 nor\u00f0ur til Bjargs litlu s\u00ed\u00f0ar en \u00feeir \u00de\u00f3roddur    skildu og duldist \u00fear enn um stundar sakir. \u00de\u00e1 ger\u00f0ist svo    miki\u00f0 brag\u00f0 a\u00f0 myrkf\u00e6lni hans a\u00f0 hann \u00feor\u00f0i hvergi a\u00f0 fara    \u00feegar er r\u00f6kkva t\u00f3k. M\u00f3\u00f0ir hans bau\u00f0 honum \u00fear a\u00f0 vera en    kva\u00f0st \u00fe\u00f3 sj\u00e1 a\u00f0 \u00fea\u00f0 mundi honum eigi duga fyrir \u00feann skuld    a\u00f0 hann \u00e1tti s\u00f6k\u00f3tt um allt landi\u00f0.    Grettir kva\u00f0 hana \u00f6ngvar \u00f3n\u00e1\u00f0ir af s\u00e9r skyldu hafa \"en eigi    mun eg \u00fea\u00f0 lengur til l\u00edfs m\u00e9r vinna,\" segir hann, \"a\u00f0 vera    einn saman.\"    Illugi br\u00f3\u00f0ir hans var \u00fe\u00e1 fimmt\u00e1n vetra gamall og allra manna    gervilegastur. Hann var hj\u00e1 vi\u00f0tali \u00feeirra. Grettir sag\u00f0i    m\u00f3\u00f0ur sinni hva\u00f0 Gu\u00f0mundur hinn r\u00edki haf\u00f0i r\u00e1\u00f0i\u00f0 honum og    l\u00e9st mundu leita ef kostur v\u00e6ri a\u00f0 komast \u00ed Drangey en \u00fe\u00f3    kva\u00f0st hann eigi \u00fear vera mega nema hann fengi einnhvern    dyg\u00f0armann a\u00f0 vera hj\u00e1 s\u00e9r.    \u00de\u00e1 m\u00e6lti Illugi: \"Eg mun fara me\u00f0 \u00fe\u00e9r br\u00f3\u00f0ir en eigi veit eg    a\u00f0 \u00fe\u00e9r s\u00e9 fylgd \u00ed m\u00e9r utan \u00fea\u00f0 a\u00f0 tr\u00far mun eg \u00fe\u00e9r vera og    eigi renna fr\u00e1 \u00fe\u00e9r me\u00f0an \u00fe\u00fa stendur uppi og gerr veit eg hva\u00f0    um \u00feig l\u00ed\u00f0ur ef eg fylgi \u00fe\u00e9r.\"    Grettir svarar: \"\u00de\u00fa ert svo manna a\u00f0 m\u00e9r er mest gle\u00f0i a\u00f0 og    ef m\u00f3\u00f0ur minni v\u00e6ri ei \u00ed m\u00f3ti skapi vildi eg gjarna a\u00f0 \u00fe\u00fa    f\u00e6rir me\u00f0 m\u00e9r.\"    \u00c1sd\u00eds m\u00e6lti \u00fe\u00e1: \"Er svo n\u00fa komi\u00f0 a\u00f0 eg s\u00e9 a\u00f0 tvennum    vandr\u00e6\u00f0um gegnir. Eg \u00feykist ekki Illuga missa mega en eg veit    a\u00f0 svo mikil atkv\u00e6\u00f0i eru a\u00f0 um hagi Grettis a\u00f0 hann ver\u00f0ur    eitthvert \u00far a\u00f0 r\u00e1\u00f0a. En \u00fe\u00f3 a\u00f0 m\u00e9r \u00feyki miki\u00f0 fyrir a\u00f0 sj\u00e1 \u00e1    bak ykkur b\u00e1\u00f0um sonum m\u00ednum \u00fe\u00e1 vil eg \u00fea\u00f0 \u00fe\u00f3 til vinna ef    Grettir v\u00e6ri \u00fe\u00e1 n\u00e6r en \u00e1\u00f0ur.\"    Illugi var\u00f0 gla\u00f0ur vi\u00f0 \u00feetta \u00fev\u00ed a\u00f0 hann hug\u00f0i gott til a\u00f0    fara me\u00f0 Gretti. H\u00fan f\u00e9kk \u00feeim lausaf\u00e9 miki\u00f0. Bjuggust \u00feeir    \u00fe\u00e1 til fer\u00f0ar.    Leiddi \u00c1sd\u00eds \u00fe\u00e1 fr\u00e1 gar\u00f0i og \u00e1\u00f0ur en \u00feau skildu m\u00e6lti h\u00fan    svo: \"N\u00fa fari\u00f0 \u00fei\u00f0 \u00fear synir m\u00ednir tveir og mun ykkur    samdau\u00f0i ver\u00f0a tregast og m\u00e1 enginn renna undan \u00fev\u00ed sem honum    er skapa\u00f0. Mun eg hvorigan ykkarn sj\u00e1 sinni s\u00ed\u00f0an. L\u00e1ti\u00f0 n\u00fa    eitt yfir ykkur ganga. En eigi veit eg hverja heill \u00fei\u00f0 s\u00e6ki\u00f0    \u00feanga\u00f0 \u00ed Drangey en \u00fear munu\u00f0 \u00fei\u00f0 beinin bera og margir munu    \u00fear fyrirmuna ykkur \u00fearvistar. Sj\u00e1i\u00f0 \u00fei\u00f0 vel fyrir svikum. En    vopnbitnir munu\u00f0 \u00fei\u00f0 ver\u00f0a. En undarlega hafa m\u00e9r draumar    gengi\u00f0. G\u00e6t ykkar vel vi\u00f0 gerningum. F\u00e1tt er rammara en    forneskjan.\"    En er h\u00fan haf\u00f0i \u00feetta m\u00e6lt gr\u00e9t h\u00fan mj\u00f6g.    \u00de\u00e1 m\u00e6lti Grettir: \"Gr\u00e1t \u00fe\u00fa eigi m\u00f3\u00f0ir. \u00dea\u00f0 skal sagt a\u00f0 \u00fe\u00fa    hafir sonu \u00e1tt en eigi d\u00e6tur ef vi\u00f0 erum me\u00f0 vopnum s\u00f3ttir.    Og lif vel og heil.\"    Eftir \u00fea\u00f0 skildu \u00feau.    \u00deeir f\u00f3ru n\u00fa nor\u00f0ur um sveitir og hittu fr\u00e6ndur s\u00edna.    Dv\u00f6ldust svo \u00e1 haust fram til vetrar. \u00de\u00e1 sneru \u00feeir til    Skagafjar\u00f0ar og f\u00f3ru nor\u00f0ur Vatnsskar\u00f0 og svo til    Reykjaskar\u00f0s og svo ofan S\u00e6mundarhl\u00ed\u00f0 og svo \u00e1 Langholt. \u00deeir    komu til Glaumb\u00e6jar a\u00f0 \u00e1li\u00f0num degi. Grettir haf\u00f0i kasta\u00f0    hetti s\u00ednum \u00e1 \u00f6xl s\u00e9r. Svo gekk hann jafnan \u00fati hvort sem var    betra e\u00f0a verra.    \u00dea\u00f0an f\u00f3ru \u00feeir og er \u00feeir komu skammt \u00e1 veg kom ma\u00f0ur til    m\u00f3ts vi\u00f0 \u00fe\u00e1, h\u00f6fu\u00f0mikill, h\u00e1r og mj\u00f3r og illa kl\u00e6ddur. Hann    heilsa\u00f0i \u00feeim og spur\u00f0u hvorir a\u00f0ra a\u00f0 nafni. \u00deeir s\u00f6g\u00f0u til    s\u00edn en hann nefndist \u00deorbj\u00f6rn. Hann var einhleypur ma\u00f0ur og    nennti ekki a\u00f0 vinna og skruma\u00f0i miki\u00f0 og var hent a\u00f0 honum    gaman miki\u00f0 e\u00f0a d\u00e1ruskapur af sumum m\u00f6nnum. Hann ger\u00f0i s\u00e9r    vi\u00f0 \u00fe\u00e1 d\u00e6lt og sag\u00f0i mart ofan \u00far h\u00e9ra\u00f0i fr\u00e1    bygg\u00f0arlagsm\u00f6nnum. Gretti \u00fe\u00f3tti gaman miki\u00f0 a\u00f0 honum.    Hann spur\u00f0i hvort \u00feeir \u00fe\u00e6ttust ekki \u00feurfa \u00feess manns er    starfa\u00f0i fyrir \u00feeim \"vildi eg gjarna fara me\u00f0 ykkur,\" segir    hann.    Svo f\u00e9kk hann um tala\u00f0 a\u00f0 \u00feeir l\u00e9tu hann fylgja s\u00e9r. Var    fj\u00fakanda mj\u00f6g og kalt. En me\u00f0 \u00fev\u00ed a\u00f0 \u00feessi ma\u00f0ur var    umfangsmikill og hinn mesti g\u00e1rungur \u00e1tti hann kenningarnafn    og var kalla\u00f0ur glaumur.    \"Miki\u00f0 fannst \u00feeim \u00ed Glaumb\u00e6 er \u00fe\u00fa gekkst \u00fear heim hettulaus    \u00ed \u00fev\u00ed illvi\u00f0ri,\" sag\u00f0i Glaumur, \"hvort \u00fe\u00fa mundir \u00fev\u00ed    hraustari sem \u00fe\u00fa varst \u00f3kulv\u00edsari. En h\u00e9r voru b\u00f3ndasynir    tveir, afbur\u00f0armenn allmiklir, og kvaddi sau\u00f0ama\u00f0ur \u00fe\u00e1 til    fj\u00e1r me\u00f0 s\u00e9r og \u00fe\u00f3ttust varla geta kl\u00e6tt sig fyrir kulda.\"    Grettir s\u00e1 einn ungan mann inn \u00ed dyrum og dr\u00f3 \u00fear \u00e1 sig    v\u00f6ttur s\u00edna en annar gekk \u00e1 milli fj\u00f3ss og haugs \"og mun eg    hvorigan \u00feeirra hr\u00e6\u00f0ast.\"    Eftir \u00fea\u00f0 f\u00f3ru \u00feeir ofan til Reyniness og voru \u00fear um    n\u00f3ttina. \u00dea\u00f0an f\u00f3ru \u00feeir \u00fat \u00e1 str\u00f6ndina til \u00feess b\u00e6jar er a\u00f0    Reykjum h\u00e9t. \u00dear bj\u00f3 s\u00e1 ma\u00f0ur er \u00deorvaldur h\u00e9t og var g\u00f3\u00f0ur    b\u00f3ndi. Ba\u00f0 Grettir hann \u00e1sj\u00e1 og sag\u00f0i honum fyrir\u00e6tlan s\u00edna    a\u00f0 hann vildi komast \u00fat \u00ed Drangey. B\u00f3ndi sag\u00f0i a\u00f0    Skagfir\u00f0ingum mundi \u00fea\u00f0 \u00feykja engi vinsending og taldist    undan. Grettir t\u00f3k \u00fe\u00e1 f\u00e9sj\u00f3\u00f0 er m\u00f3\u00f0ir hans haf\u00f0i gefi\u00f0 honum    og f\u00e9kk b\u00f3nda. Hann var\u00f0 l\u00e9ttbr\u00fdnn vi\u00f0 f\u00e9i\u00f0 og f\u00e9kk til    h\u00faskarla s\u00edna \u00fe\u00e1 a\u00f0 flytja \u00fe\u00e1 um n\u00f3ttina \u00ed tunglslj\u00f3si. Fr\u00e1    Reykjum er skemmst til eyjarinnar og er \u00fea\u00f0 vika sj\u00f3s.    En er \u00feeir komu \u00ed eyna \u00fe\u00f3tti Gretti \u00fear gott um a\u00f0 litast \u00fev\u00ed    a\u00f0 h\u00fan var grasi vaxin en sj\u00e1br\u00f6tt svo a\u00f0 hvergi m\u00e1tti upp \u00e1    komast nema \u00fear sem stigarnir voru vi\u00f0 l\u00e1tnir og ef upp var    dreginn hinn efri stiginn \u00fe\u00e1 var \u00fea\u00f0 einskis manns f\u00e6rleikur    a\u00f0 komast \u00e1 eyna. \u00dear var \u00fe\u00e1 og fuglberg miki\u00f0 \u00e1 sumrum. \u00dear    var \u00fe\u00e1 \u00e1tta tigir sau\u00f0a \u00ed eynni er b\u00e6ndur \u00e1ttu. \u00dea\u00f0 voru mest    hr\u00fatar og \u00e6r er \u00feeir \u00e6tlu\u00f0u til skur\u00f0ar. Settist Grettir \u00fear    n\u00fa kyrrt. \u00de\u00e1 haf\u00f0i hann fimmt\u00e1n vetur e\u00f0a sext\u00e1n \u00ed sekt veri\u00f0    a\u00f0 \u00fev\u00ed sem Sturla \u00de\u00f3r\u00f0arson hefir sagt."}}