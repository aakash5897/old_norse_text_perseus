{"originalTitle": "Grettis_Saga_Chapter_12", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_12", "text": {"0": "\u00cd \u00feann t\u00edma kom hall\u00e6ri svo miki\u00f0 \u00e1 \u00cdsland a\u00f0 ekki hefir    jafnmiki\u00f0 komi\u00f0. \u00de\u00e1 t\u00f3k af n\u00e1lega allan sj\u00e1varafla og reka.    \u00dea\u00f0 st\u00f3\u00f0 yfir m\u00f6rg \u00e1r.    \u00c1 einu hausti ur\u00f0u \u00feanga\u00f0 s\u00e6hafa kaupmenn \u00e1 hafskipi og brutu    \u00fear \u00ed V\u00edkinni. Flosi t\u00f3k vi\u00f0 \u00feeim fj\u00f3rum e\u00f0a fimm. Steinn h\u00e9t    s\u00e1 er fyrir \u00feeim var. V\u00ed\u00f0a vistu\u00f0ust \u00feeir \u00fear um V\u00edkina og    \u00e6tlu\u00f0u a\u00f0 gera s\u00e9r skip \u00far skipbrotunum og var\u00f0 \u00feeim \u00fea\u00f0    \u00f3h\u00e6gt. Skipi\u00f0 var\u00f0 l\u00edti\u00f0 til skutanna en breitt um mi\u00f0byr\u00f0i\u00f0.    Um vori\u00f0 kom ve\u00f0ur miki\u00f0 af nor\u00f0ri. \u00dea\u00f0 h\u00e9lst n\u00e6r viku. Eftir    ve\u00f0ri\u00f0 k\u00f6nnu\u00f0u menn reka s\u00edna.    \u00deorsteinn h\u00e9t ma\u00f0ur er bj\u00f3 \u00e1 Reykjanesi. Hann fann hval    rekinn innan fram \u00e1 nesinu \u00fear sem h\u00e9t a\u00f0 Rifskerjum. \u00dea\u00f0 var    rey\u00f0ur mikil. Hann sendi \u00feegar mann til Flosa \u00ed V\u00edk og svo    til n\u00e6stu b\u00e6ja.    Einar h\u00e9t s\u00e1 ma\u00f0ur er bj\u00f3 a\u00f0 Gj\u00f6gri. Hann var landseti    Kaldbeklinga og skyldi geyma reka \u00feeirra \u00feeim megin fjar\u00f0a.    Hann var\u00f0 var vi\u00f0 a\u00f0 hvalurinn var rekinn. Hann t\u00f3k \u00feegar    skip sitt og reri yfir um fj\u00f6r\u00f0una til Byrgisv\u00edkur. \u00dea\u00f0an    sendi hann mann \u00ed Kaldbak. Og er \u00feetta spur\u00f0i \u00deorgr\u00edmur og    \u00feeir br\u00e6\u00f0ur bjuggust \u00feeir sem hvatast og voru t\u00f3lf \u00e1    tein\u00e6ringi. \u00deeir Kolbeinssynir f\u00f3ru og me\u00f0 \u00feeim, \u00cdvar og    Leifur, og voru sex saman. Allir b\u00e6ndur \u00feeir er vi\u00f0 komust    f\u00f3ru til hvalsins.    N\u00fa er a\u00f0 segja fr\u00e1 Flosa a\u00f0 hann sendi eftir fr\u00e6ndum s\u00ednum    nor\u00f0ur \u00ed Ing\u00f3lfsfj\u00f6r\u00f0 og \u00d3feigsfj\u00f6r\u00f0 og eftir \u00d3lafi    Eyvindarsyni er \u00fe\u00e1 bj\u00f3 a\u00f0 Dr\u00f6ngum. Flosi kom fyrst og \u00feeir    V\u00edkurmenn. \u00deeir t\u00f3ku \u00feegar til skur\u00f0ar og var dreginn \u00e1 land    s\u00e1 er skorinn var. \u00deeir voru n\u00e6r tuttugu menn \u00ed fyrstu en    skj\u00f3tt fj\u00f6lga\u00f0ist f\u00f3lki\u00f0.    \u00cd \u00fev\u00ed komu Kaldbeklingar me\u00f0 fj\u00f6gur skip. \u00deorgr\u00edmur veitti    tilkall til hvalsins og fyrirbau\u00f0 V\u00edkurm\u00f6nnum skur\u00f0 og skipti    og brautflutning \u00e1 hvalnum. Flosi ba\u00f0 hann s\u00fdna ef Eir\u00edkur    hef\u00f0i gefi\u00f0 \u00d6nundi tr\u00e9f\u00f3t me\u00f0 \u00e1kve\u00f0num or\u00f0um rekann ella    kve\u00f0st hann mundu v\u00edgi verja. \u00deorgr\u00edmur \u00fe\u00f3ttist li\u00f0f\u00e1r og r\u00e9\u00f0    \u00fev\u00ed eigi til atg\u00f6ngu.    \u00de\u00e1 reri skip innan yfir fj\u00f6r\u00f0u og s\u00f3ttu kn\u00e1lega. \u00deeir komu a\u00f0    br\u00e1tt. \u00dear var Svanur af H\u00f3li \u00far Bjarnarfir\u00f0i og h\u00faskarlar    hans. Og \u00feegar hann kom ba\u00f0 hann \u00deorgr\u00edm eigi l\u00e1ta r\u00e6na sig.    En \u00feeir voru \u00e1\u00f0ur vinir miklir og bau\u00f0 Svanur honum li\u00f0 sitt.    \u00deeir br\u00e6\u00f0ur kv\u00e1\u00f0ust \u00fea\u00f0 \u00feiggja mundu. L\u00f6g\u00f0u \u00feeir \u00fe\u00e1 a\u00f0    r\u00f6sklega. \u00deorgeir fl\u00f6skubakur r\u00e9\u00f0 fyrst upp \u00e1 hvalinn a\u00f0    h\u00fask\u00f6rlum Flosa. \u00deorfinnur, er fyrr var geti\u00f0, skar hvalinn.    Hann var fram vi\u00f0 h\u00f6fu\u00f0i\u00f0 og st\u00f3\u00f0 \u00ed spori er hann haf\u00f0i gert    s\u00e9r.    \u00deorgeir m\u00e6lti: \"\u00dear f\u00e6ri eg \u00fe\u00e9r \u00f6xi \u00fe\u00edna.\"    S\u00ed\u00f0an hj\u00f3 hann \u00e1 h\u00e1lsinn svo a\u00f0 af t\u00f3k h\u00f6fu\u00f0i\u00f0.    Flosi var uppi \u00e1 m\u00f6linni er hann s\u00e1 \u00feetta. Hann eggja\u00f0i \u00fe\u00e1    s\u00edna menn til m\u00f3tt\u00f6ku. N\u00fa berjast \u00feeir lengi og veitti    Kaldbeklingum betur. F\u00e1ir menn h\u00f6f\u00f0u \u00fear vopn nema \u00f6xar \u00fe\u00e6r    er \u00feeir sk\u00e1ru me\u00f0 hvalinn og sk\u00e1lmir. Hrukku V\u00edkurmenn af    hvalnum \u00ed fj\u00f6runa. Austmenn h\u00f6f\u00f0u vopn og ur\u00f0u skeinuh\u00e6ttir.    Steinn st\u00fdrima\u00f0ur hj\u00f3 f\u00f3t undan \u00cdvari Kolbeinssyni en Leifur    br\u00f3\u00f0ir \u00cdvars laust f\u00e9laga Steins \u00ed hel me\u00f0 hvalrifi. \u00de\u00e1 var    me\u00f0 \u00f6llu bari\u00f0 \u00fev\u00ed er til f\u00e9kkst og f\u00e9llu \u00fear menn af    hvorumtveggjum.    \u00deessu n\u00e6st komu \u00feeir \u00d3lafur fr\u00e1 Dr\u00f6ngum me\u00f0 m\u00f6rgum skipum.    \u00deeir veittu Flosa. Ur\u00f0u Kaldbeklingar \u00fe\u00e1 bornir ofurli\u00f0i.    \u00deeir h\u00f6f\u00f0u \u00e1\u00f0ur hla\u00f0i\u00f0 skip s\u00edn. Svanur ba\u00f0 \u00fe\u00e1 ganga \u00e1 skip    s\u00edn. L\u00e9tu \u00feeir \u00fe\u00e1 berast fram a\u00f0 skipunum. V\u00edkurmenn s\u00f3ttu \u00fe\u00e1    eftir. Og er Svanur var kominn a\u00f0 sj\u00e1num hj\u00f3 hann til Steins    st\u00fdrimanns og veitti honum mikinn \u00e1verka. S\u00ed\u00f0an hlj\u00f3p hann \u00e1    skip sitt. \u00deorgr\u00edmur s\u00e6r\u00f0i Flosa miklu s\u00e1ri og komst vi\u00f0 \u00fea\u00f0    undan. \u00d3lafur hj\u00f3 til \u00d3feigs grettis og s\u00e6r\u00f0i hann til    \u00f3l\u00edfis. \u00deorgeir \u00fereif \u00d3feig \u00ed fang s\u00e9r og hlj\u00f3p me\u00f0 hann \u00e1    skip. Reru \u00feeir Kaldbeklingar inn yfir fj\u00f6r\u00f0u. Skildi \u00fe\u00e1 me\u00f0    \u00feeim.    \u00deetta var kve\u00f0i\u00f0 um fundinn:H\u00f6r\u00f0 fr\u00e1 eg heldr a\u00f0 yr\u00f0uhervopn a\u00f0 Rifskerjummest \u00fev\u00ed a\u00f0 marglr lustumenn slyppir hvalklyppum.En m\u00e1lm-Gautar m\u00f3timj\u00f6g fast hafa kasta\u00f0,oss l\u00edst \u00edmun \u00feessi\u00f3knyttin, \u00fevestslyttum.    S\u00ed\u00f0an var\u00f0 komi\u00f0 \u00e1 me\u00f0 \u00feeim gri\u00f0um og l\u00f6g\u00f0u \u00feeir m\u00e1lin til    al\u00feingis. Veittu \u00feeir Kaldbeklingum \u00de\u00f3roddur go\u00f0i og    Mi\u00f0fjar\u00f0ar-Skeggi og margir Sunnlendingar. Var\u00f0 Flosi sekur    og margir \u00feeir er a\u00f0 h\u00f6f\u00f0u veri\u00f0 me\u00f0 honum. Var\u00f0 honum \u00fe\u00e1    f\u00e9skylft mj\u00f6g \u00fev\u00ed a\u00f0 hann vildi einn halda upp f\u00e9b\u00f3tum. \u00deeir    \u00deorgr\u00edmur g\u00e1tu eigi s\u00fdnt a\u00f0 \u00feeir hef\u00f0u f\u00e9 lagi\u00f0 fyrir    jar\u00f0irnar og rekann er Flosi k\u00e6r\u00f0i eftir.    \u00deorkell m\u00e1ni haf\u00f0i \u00fe\u00e1 l\u00f6gs\u00f6gu. Var hann \u00fe\u00e1 beiddur \u00farskur\u00f0ar.    Honum kve\u00f0st \u00fea\u00f0 l\u00f6g s\u00fdnast a\u00f0 nokku\u00f0 hef\u00f0i fyrir komi\u00f0 \u00fe\u00f3tt    eigi v\u00e6ri fullt ver\u00f0 \"\u00fev\u00ed a\u00f0 svo ger\u00f0i Steinunn hin gamla vi\u00f0    Ing\u00f3lf afa minn a\u00f0 h\u00fan \u00fe\u00e1 af honum Rosmhvalanes allt og gaf    fyrir heklu flekk\u00f3tta og hefir \u00fea\u00f0 ekki rift or\u00f0i\u00f0. Munu \u00fear    st\u00e6rri ri\u00f0 \u00ed vera. En h\u00e9r legg eg til r\u00e1\u00f0,\" segir hann, \"a\u00f0    skipa\u00f0 s\u00e9 brotgeiranum og hafi hvorirtveggju a\u00f0 jafna\u00f0i.    S\u00ed\u00f0an s\u00e9 \u00fea\u00f0 l\u00f6gteki\u00f0 a\u00f0 hver eigi reka fyrir sinni j\u00f6r\u00f0u.\"    \u00deetta var gert. Var \u00fe\u00e1 svo skipt til a\u00f0 \u00feeir \u00deorgr\u00edmur l\u00e9tu    Reykjarfj\u00f6r\u00f0 og allt \u00fat \u00feeim megin en \u00feeir skyldu eiga Kamb.    \u00d3feigur var b\u00e6ttur miklu f\u00e9. \u00deorfinnur var \u00f3gildur. \u00deorgeiri    var b\u00e6tt fyrir fj\u00f6rr\u00e1\u00f0. S\u00ed\u00f0an s\u00e6ttust \u00feeir.    Flosi r\u00e9\u00f0st til Noregsfer\u00f0ar me\u00f0 Steini st\u00fdrimanni en seldi    jar\u00f0ir s\u00ednar \u00ed V\u00edkinni Geirmundi hvikatimbur. Bj\u00f3 hann \u00fear    s\u00ed\u00f0an. Skip \u00fea\u00f0 er kaupmenn h\u00f6f\u00f0u gert var mj\u00f6g brei\u00f0vaxi\u00f0.    \u00dea\u00f0 k\u00f6llu\u00f0u menn Tr\u00e9kylli og \u00fear er v\u00edkin vi\u00f0 kennd. \u00c1 \u00fev\u00ed    f\u00f3r Flosi utan og var\u00f0 afturreka \u00ed \u00d6xarfj\u00f6r\u00f0. \u00dea\u00f0an af    ger\u00f0ist saga B\u00f6\u00f0m\u00f3\u00f0s og Gr\u00edm\u00f3lfs og Gerpis."}}