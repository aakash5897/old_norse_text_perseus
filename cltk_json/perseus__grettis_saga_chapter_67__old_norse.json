{"originalTitle": "Grettis_Saga_Chapter_67", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_67", "text": {"0": "En \u00fe\u00e1 er prestur fann Gretti spur\u00f0i hann innilega eftir    atbur\u00f0um en hann sag\u00f0i alla s\u00f6gu um fer\u00f0 s\u00edna og kva\u00f0 prest    \u00f3tr\u00falega hafa haldi\u00f0 festinni. Prestur l\u00e9t \u00fea\u00f0 \u00e1 sannast.    \u00de\u00f3ttust menn \u00fea\u00f0 vita a\u00f0 \u00feessar \u00f3v\u00e6ttir mundu valdi\u00f0 hafa    mannahv\u00f6rfum \u00fear \u00ed dalnum. Var\u00f0 og aldrei mein af afturg\u00f6ngum    e\u00f0a reimleikum \u00fear \u00ed dalnum s\u00ed\u00f0an. \u00de\u00f3tti Grettir \u00fear gert    hafa mikla landhreinsan. Prestur jar\u00f0a\u00f0i bein \u00feessi \u00ed    kirkjugar\u00f0i.    Grettir var s\u00ed\u00f0an \u00e1 Sandhaugum um veturinn. og duldist \u00fe\u00f3    fyrir al\u00fe\u00fd\u00f0u manna. En er \u00de\u00f3rir \u00ed Gar\u00f0i haf\u00f0i af pata nokkurn    a\u00f0 Grettir v\u00e6ri \u00ed B\u00e1r\u00f0ardal, \u00fe\u00e1 setti hann menn til h\u00f6fu\u00f0s    honum. R\u00e9\u00f0u menn honum \u00fe\u00e1 a\u00f0 hann skyldi \u00e1 burt leita og f\u00f3r    hann \u00fe\u00e1 vestur.    En er hann kom \u00e1 M\u00f6\u00f0ruv\u00f6llu til Gu\u00f0mundar hins r\u00edka, beiddi    hann \u00fe\u00e1 Gu\u00f0mund \u00e1sj\u00e1 en hann kva\u00f0 s\u00e9r ekki hent vi\u00f0 honum a\u00f0    taka \"en s\u00e1 einn er \u00fe\u00e9r,\" sag\u00f0i Gu\u00f0mundur, \"a\u00f0 koma \u00fe\u00e9r \u00fear    nokkur sem \u00fe\u00fa m\u00e6ttir vera \u00f3hr\u00e6ddur um l\u00edf \u00feitt.\"    Grettir kva\u00f0st eigi vita hvar \u00fea\u00f0 v\u00e6ri.    Gu\u00f0mundur m\u00e6lti: \"Ey s\u00fa liggur \u00e1 Skagafir\u00f0i er heitir    Drangey. H\u00fan er svo gott v\u00edgi a\u00f0 hvergi m\u00e1 komast upp \u00e1 hana    nema stigar s\u00e9u vi\u00f0 l\u00e1tnir. G\u00e6tir \u00fe\u00fa \u00feanga\u00f0 komist \u00fe\u00e1 veit eg    eigi \u00feess manns von er \u00feig s\u00e6ki \u00feanga\u00f0 me\u00f0 vopnum e\u00f0a v\u00e9lum    ef \u00fe\u00fa g\u00e6tir vel stigans.\"    \"Reynt skal \u00feetta vera,\" segir Grettir, \"en svo gerist eg    myrkf\u00e6linn a\u00f0 \u00fea\u00f0 m\u00e1 eg ekki til l\u00edfs vinna m\u00e9r a\u00f0 vera einn    saman.\"    Gu\u00f0mundur m\u00e6lti: \"Vera m\u00e1 a\u00f0 svo s\u00e9 en tr\u00fa \u00fe\u00fa \u00f6ngum svo vel    a\u00f0 \u00fe\u00fa tr\u00fair eigi best sj\u00e1lfum \u00fe\u00e9r. En vands\u00e9nir eru margir.\"    Grettir \u00feakka\u00f0i honum heilr\u00e6\u00f0i. F\u00f3r hann \u00fe\u00e1 burt af    M\u00f6\u00f0ruv\u00f6llum.    Hann l\u00e9tti ei fyrr en hann kom til Bjargs. M\u00f3\u00f0ir hans fagna\u00f0i    honum vel og \u00feau Illugi b\u00e6\u00f0i. Dvaldist hann \u00fear nokkurar    n\u00e6tur. \u00dear fr\u00e9tti hann v\u00edg \u00deorsteins Kuggasonar. Haf\u00f0i \u00fea\u00f0    or\u00f0i\u00f0 um hausti\u00f0 \u00e1\u00f0ur en Grettir f\u00f3r til B\u00e1r\u00f0ardals. \u00de\u00f3tti    honum n\u00fa taka mj\u00f6g um a\u00f0 h\u00f6ggast.    Rei\u00f0 Grettir \u00fe\u00e1 su\u00f0ur Holtav\u00f6r\u00f0uhei\u00f0i og \u00e6tla\u00f0i a\u00f0 hefna    Hallmundar ef hann hitti Gr\u00edm. En er hann kom \u00ed Nor\u00f0ur\u00e1rdal    fr\u00e9tti hann a\u00f0 Gr\u00edmur var fyrir tveimur vetrum e\u00f0a \u00feremur \u00e1    burt \u00fea\u00f0an sem fyrr var sagt. En \u00fev\u00ed haf\u00f0i Grettir svo seint    spurt \u00feessi t\u00ed\u00f0indi a\u00f0 hann f\u00f3r huldu h\u00f6f\u00f0i \u00fe\u00e1 tvo vetur og    \u00feann hinn \u00feri\u00f0ja sem hann var \u00ed \u00de\u00f3risdal og haf\u00f0i \u00f6ngva menn    fundi\u00f0 \u00fe\u00e1 er honum vildu nokkurar fr\u00e9ttir segja.    Sneri hann \u00fe\u00e1 til Brei\u00f0afjar\u00f0ardala og s\u00e6tti \u00feeim m\u00f6nnum er    f\u00f3ru yfir Brattabrekku. L\u00e9t hann \u00fe\u00e1 enn s\u00f3pa greipur um    eignir sm\u00e1b\u00e6nda. \u00dea\u00f0 var um h\u00e1sumarsskei\u00f0.    \u00deetta sumar er \u00e1 lei\u00f0 f\u00e6ddi Steinv\u00f6r a\u00f0 Sandhaugum sveinbarn    og h\u00e9t Skeggi. Hann var fyrst kenndur Kjartani syni Steins    prests a\u00f0 Eyjardals\u00e1. Skeggi var \u00f3l\u00edkur \u00f6\u00f0rum systkinum s\u00ednum    fyrir sakir afls og vaxtar. En \u00fe\u00e1 er hann var fimmt\u00e1n vetra    var hann sterkastur nor\u00f0ur \u00fear og var \u00fe\u00e1 eigna\u00f0ur Gretti.    Hug\u00f0u menn a\u00f0 hann mundi afbrag\u00f0sma\u00f0ur ver\u00f0a en hann anda\u00f0ist    sext\u00e1n vetra og er engi saga af honum."}}