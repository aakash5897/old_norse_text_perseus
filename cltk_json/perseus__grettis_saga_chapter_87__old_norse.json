{"originalTitle": "Grettis_Saga_Chapter_87", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_87", "text": {"0": "Spes h\u00e9t g\u00f6fug gar\u00f0sh\u00fasfreyja \u00fear \u00ed sta\u00f0num, har\u00f0la r\u00edk og    st\u00f3r\u00e6ttu\u00f0. Sigur\u00f0ur h\u00e9t b\u00f3ndi hennar. Hann var au\u00f0igur og    \u00e6ttsm\u00e6rri en h\u00fan. Haf\u00f0i h\u00fan veri\u00f0 gefin honum til fj\u00e1r. Ekki    var\u00f0 \u00e1str\u00edki miki\u00f0 me\u00f0 \u00feeim hj\u00f3num og \u00fe\u00f3ttist h\u00fan n\u00e6sta    vargefin. H\u00fan var st\u00f3rlynd og svarkur mikill.    Svo bar til a\u00f0 \u00fe\u00e1 er \u00deorsteinn skemmti um kveldi\u00f0 a\u00f0 Spes    gekk um str\u00e6ti\u00f0 n\u00e6r dyflissunni a\u00f0 h\u00fan heyr\u00f0i \u00feanga\u00f0 r\u00f6dd svo    fagra a\u00f0 h\u00fan kalla\u00f0ist \u00f6ngva sl\u00edka heyrt hafa. H\u00fan gekk me\u00f0    marga sveina og ba\u00f0 \u00fe\u00e1 v\u00edkja \u00feanga\u00f0 og vita hver \u00feessa \u00e1g\u00e6tu    r\u00f6dd hef\u00f0i. \u00deeir k\u00f6llu\u00f0u n\u00fa og spur\u00f0u hver \u00fear v\u00e6ri svo    har\u00f0lega spenntur. \u00deorsteinn nefndi sig.    \u00de\u00e1 m\u00e6lti Spes: \"Ertu \u00fev\u00edl\u00edkur atgervima\u00f0ur um anna\u00f0 sem \u00e1    kve\u00f0andi?\"    Hann sag\u00f0i l\u00edti\u00f0 brag\u00f0 a\u00f0 \u00fev\u00ed.    \"Hva\u00f0 hefir \u00fe\u00fa til saka,\" segir h\u00fan, \"er \u00feig skal kvelja h\u00e9r    til bana?\"    Hann sag\u00f0i a\u00f0 hann hef\u00f0i drepi\u00f0 mann og hefnt br\u00f3\u00f0ur s\u00edns \"en    eg gat \u00fea\u00f0 eigi me\u00f0 vottum s\u00fdnt,\" sag\u00f0i \u00deorsteinn, \"og \u00fev\u00ed    var eg h\u00e9r settur,\" segir hann, \"nema nokkur vildi mig \u00fat    leysa. En m\u00e9r \u00feykir \u00feess engi von \u00fev\u00ed a\u00f0 eg \u00e1 h\u00e9r \u00f6ngvan    skyldan mann.\"    \"Mikill mannska\u00f0i mun \u00fea\u00f0 ef \u00fe\u00fa ert drepinn. E\u00f0a var br\u00f3\u00f0ir    \u00feinn sl\u00edkur fr\u00e6g\u00f0arma\u00f0ur s\u00e1 er \u00fe\u00fa hefndir?\"    Hann sag\u00f0i a\u00f0 s\u00e1 var meir en h\u00e1lfu gildari ma\u00f0ur. H\u00fan spur\u00f0i    hva\u00f0 til merkja v\u00e6ri um \u00fea\u00f0.    \u00de\u00e1 kva\u00f0 \u00deorsteinn v\u00edsu \u00feessa:Eigi m\u00e1ttu \u00e1ttaegg\u00feings bo\u00f0ar, hringaGrund, \u00far Grettis hendige\u00f0rakks koma saxi\u00e1\u00f0r hvardyggir hjugguher\u00f0endr fetils ger\u00f0araxlarf\u00f3t af \u00fdtiunnblakks hugar r\u00f6kkum.    \"Mikil \u00e1g\u00e6ti eru sl\u00edkt,\" s\u00f6g\u00f0u \u00feeir er skildu v\u00edsuna.    Og sem h\u00fan vissi \u00feetta m\u00e6lti h\u00fan svo: \"Viltu \u00feiggja l\u00edf a\u00f0    m\u00e9r ef kostur er?\"    \"Eg vil gjarna,\" sag\u00f0i \u00deorsteinn, \"ef \u00feessi f\u00e9lagi minn er og    \u00fat leystur me\u00f0 m\u00e9r sem h\u00e9r situr. Ella munum vi\u00f0 sitja h\u00e9r    b\u00e1\u00f0ir.\"    H\u00fan svarar: \"Meira mannkaup \u00e6tla eg \u00ed \u00fe\u00e9r s\u00e9 en honum.\"    \"Svo sem \u00fea\u00f0 er,\" sag\u00f0i \u00deorsteinn, \"\u00fe\u00e1 munum vi\u00f0 fylgjast    burt h\u00e9\u00f0an anna\u00f0hvort b\u00e1\u00f0ir e\u00f0a hvorgi okkar.\"    H\u00fan gekk \u00fe\u00e1 \u00feanga\u00f0 sem V\u00e6ringjar voru og beiddi \u00fatlausnar    fyrir \u00deorstein og bau\u00f0 f\u00e9 til. \u00deeir voru \u00feess f\u00fasir. F\u00e9kk h\u00fan    svo um gengi\u00f0 me\u00f0 vins\u00e6ldum s\u00ednum og r\u00edkd\u00f3mi a\u00f0 \u00feeir voru    b\u00e1\u00f0ir \u00fat leystir. En \u00feegar \u00deorsteinn komst \u00far dyflissunni f\u00f3r    hann til m\u00f3ts vi\u00f0 Spes. H\u00fasfreyja t\u00f3k hann til s\u00edn og h\u00e9lt    hann \u00e1 laun en stundum var hann me\u00f0 V\u00e6ringjum \u00ed herfer\u00f0um og    reyndist hinn mesti fullhugi \u00ed \u00f6llum framg\u00f6ngum."}}