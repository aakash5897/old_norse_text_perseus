{"originalTitle": "Grettis_Saga_Chapter_52", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_52", "text": {"0": "\u00de\u00e1 er Grettir kom yfir \u00deorskafjar\u00f0arhei\u00f0i \u00ed Langadal l\u00e9t hann    s\u00f3pa greipur um eignir sm\u00e1b\u00e6nda og haf\u00f0i af hverjum \u00fea\u00f0 er    kalla\u00f0i. T\u00f3k hann af hverjum vopn en sumum kl\u00e6\u00f0i. Gengu \u00feeir    mj\u00f6g misjafnt af en allir s\u00f6g\u00f0ust nau\u00f0gir l\u00e1ta \u00feegar hann var    \u00e1 brottu.    \u00de\u00e1 bj\u00f3 \u00ed Vatnsfir\u00f0i Vermundur hinn mj\u00f3vi br\u00f3\u00f0ir V\u00edga-Styrs.    Hann \u00e1tti \u00deorbj\u00f6rgu d\u00f3ttur \u00d3lafs p\u00e1 H\u00f6skuldssonar. H\u00fan var    k\u00f6llu\u00f0 \u00deorbj\u00f6rg hin digra.    Vermundur var \u00feenna t\u00edma til \u00feings ri\u00f0inn er Grettir var \u00ed    Langadal. Hann f\u00f3r ofan yfir h\u00e1ls til Laugab\u00f3ls. \u00dear bj\u00f3 s\u00e1    ma\u00f0ur er Helgi h\u00e9t. Hann var \u00fear helst fyrir b\u00e6ndum. \u00dea\u00f0an    haf\u00f0i Grettir g\u00f3\u00f0an hest er b\u00f3ndi \u00e1tti. \u00dea\u00f0an f\u00f3r hann inn    til Gervidals. \u00dear bj\u00f3 s\u00e1 ma\u00f0ur er \u00deorkell h\u00e9t. Hann var vel    birgur a\u00f0 kosti og \u00fe\u00f3 l\u00edtilmenni. Haf\u00f0i Grettir \u00fea\u00f0an sl\u00edkt    er hann vildi og \u00feor\u00f0i \u00deorkell ekki a\u00f0 a\u00f0 finna e\u00f0a \u00e1 a\u00f0    halda. \u00dea\u00f0an f\u00f3r Grettir til Eyrar og svo \u00fat \u00feeim megin    fjar\u00f0ar og haf\u00f0i af hverjum b\u00e6\u00f0i vistir og kl\u00e6\u00f0i og ger\u00f0i    m\u00f6rgum har\u00f0leiki\u00f0 og \u00fe\u00f3tti flestum \u00feungt undir a\u00f0 b\u00faa.    Grettir f\u00f3r n\u00fa djarflega og haf\u00f0i enginn var\u00f0h\u00f6ld \u00e1 s\u00e9r. Hann    f\u00f3r n\u00fa uns er hann kom \u00ed Vatnsfjar\u00f0ardal og f\u00f3r \u00fear til sels.    Dvaldist hann \u00fear margar n\u00e6tur og l\u00e1 \u00fear \u00ed sk\u00f3gum og svaf og    hug\u00f0i ekki a\u00f0 s\u00e9r.    En er smalamenn vissu \u00fea\u00f0 f\u00f3ru \u00feeir til b\u00e6jar og s\u00f6g\u00f0u a\u00f0 s\u00e1    d\u00f3lgur v\u00e6ri kominn \u00ed bygg\u00f0ina a\u00f0 \u00feeim \u00fe\u00f3tti ekki d\u00e6ll    vi\u00f0fangs. S\u00f6fnu\u00f0ust \u00fe\u00e1 b\u00e6ndur saman og h\u00f6f\u00f0u \u00ferj\u00e1 tigu manna.    Leyndust \u00feeir \u00ed sk\u00f3ginum svo a\u00f0 Grettir vissi ekki til og    l\u00e9tu smalamenn halda nj\u00f3snum n\u00e6r f\u00e6ri g\u00e6fi \u00e1 Gretti en \u00fe\u00f3    vissu \u00feeir \u00f3gj\u00f6rla hver ma\u00f0urinn var.    N\u00fa bar svo til einn dag \u00fe\u00e1 er Grettir l\u00e1 og svaf a\u00f0 b\u00e6ndur    komu a\u00f0 honum. Og er \u00feeir s\u00e1u hann \u00e1ttu \u00feeir r\u00e1\u00f0ager\u00f0 um    hversu \u00feeir skyldu taka hann svo a\u00f0 minnst yr\u00f0i manntj\u00f3n \u00ed og    skipu\u00f0u til a\u00f0 t\u00edu skyldu \u00e1 hann hlaupa en sumir skyldu bera    b\u00f6nd a\u00f0 f\u00f3tunum. \u00deeir ger\u00f0u n\u00fa svo og fleyg\u00f0u s\u00e9r ofan \u00e1 hann    en Grettir br\u00e1 vi\u00f0 svo hart a\u00f0 \u00feeir hrutu af honum en hann    komst \u00e1 kn\u00e9 og \u00ed \u00fev\u00ed g\u00e1tu \u00feeir kasta\u00f0 b\u00f6ndum \u00e1 hann og f\u00e6tur    honum. \u00de\u00e1 spyrnti Grettir svo fast vi\u00f0 eyrun \u00e1 tveimur a\u00f0    \u00feeir l\u00e1gu \u00ed roti. N\u00fa hlj\u00f3p \u00e1 hann hver a\u00f0 \u00f6\u00f0rum en hann    ruddist um fast og lengi en \u00fe\u00f3 g\u00e1tu \u00feeir hla\u00f0i\u00f0 honum um    s\u00ed\u00f0ir og bundu hann.    Eftir \u00fea\u00f0 \u00e1ttu \u00feeir um a\u00f0 tala hversu vi\u00f0 hann skyldi gera.    B\u00e1\u00f0u \u00feeir Helga af Laugab\u00f3li taka vi\u00f0 honum og annast hann    \u00fear til a\u00f0 Vermundur k\u00e6mi heim af \u00feingi.    Hann svarar a\u00f0 \"anna\u00f0 \u00e6tla eg m\u00e9r \u00fearfara en l\u00e1ta h\u00faskarla    m\u00edna sitja yfir honum \u00fev\u00ed a\u00f0 eg \u00e1 l\u00f6nd erfi\u00f0 og kemur hann    aldrei \u00ed m\u00edna fer\u00f0.\"    \u00de\u00e1 b\u00e1\u00f0u \u00feeir \u00deorkel \u00ed Gervidal vi\u00f0 honum a\u00f0 taka, kv\u00e1\u00f0u hann    vera n\u00f3gtarmann.    \u00deorkell m\u00e6lti \u00ed m\u00f3ti og kva\u00f0 \u00f6ngvan kost \u00e1 \u00fev\u00ed \"\u00fear sem eg    ligg einn \u00ed h\u00fasi og kerling m\u00edn en hvar fjarri \u00f6\u00f0rum m\u00f6nnum    og komi\u00f0 \u00fe\u00e9r ekki \u00feeim kassa \u00e1 mig,\" segir hann.    \"\u00de\u00fa, \u00de\u00f3r\u00e1lfur \u00e1 Eyri,\" s\u00f6g\u00f0u \u00feeir, \"tak vi\u00f0 Gretti og ger til    hans vel um \u00feingi\u00f0 ella f\u00e6r \u00fe\u00fa hann af \u00fe\u00e9r til n\u00e6sta b\u00e6jar og    \u00e1byrgst a\u00f0 hann ver\u00f0i ekki laus. Set hann svo bundinn ni\u00f0ur    sem n\u00fa tekur \u00fe\u00fa vi\u00f0 honum.\"    Hann svarar: \"Ekki vil eg vi\u00f0 Gretti taka \u00fev\u00ed a\u00f0 eg hefi    hvorki til f\u00f6ng n\u00e9 f\u00e9 a\u00f0 halda hann. Hefir hann og ekki \u00e1    minni j\u00f6r\u00f0u tekinn veri\u00f0. L\u00edst m\u00e9r heldur vandr\u00e6\u00f0i en vir\u00f0ing    vi\u00f0 honum a\u00f0 taka e\u00f0a gera miki\u00f0 me\u00f0 honum og hann kemur    aldrei \u00ed m\u00edn h\u00fas inn.\"    Eftir \u00fea\u00f0 leitu\u00f0u \u00feeir vi\u00f0 hvern b\u00f3nda og m\u00e6ltu allir \u00ed m\u00f3ti.    Og eftir \u00feessu vi\u00f0tali \u00feeirra hafa k\u00e1tir menn sett fr\u00e6\u00f0i \u00fea\u00f0    er Grettisf\u00e6rsla h\u00e9t og auki\u00f0 \u00fear \u00ed k\u00e1tlegum or\u00f0um til gamans    m\u00f6nnum.    En er \u00feeir h\u00f6f\u00f0u \u00feetta tala\u00f0 lengi \u00fe\u00e1 kom \u00fea\u00f0 \u00e1samt me\u00f0 \u00feeim    a\u00f0 \u00feeir mundu eigi gera happ sitt a\u00f0 \u00f3happi og f\u00f3ru til og    reistu g\u00e1lga \u00fear \u00feegar \u00ed sk\u00f3ginum og \u00e6tlu\u00f0u hengja Gretti og    hl\u00f6mmu\u00f0u n\u00fa mj\u00f6g yfir \u00feessu.    \u00de\u00e1 s\u00e1u \u00feeir r\u00ed\u00f0a \u00ferj\u00e1 menn ne\u00f0an eftir dalnum. Var einn \u00ed    litkl\u00e6\u00f0um. \u00deeir g\u00e1tu a\u00f0 mundi \u00deorbj\u00f6rg h\u00fasfreyja \u00far    Vatnsfir\u00f0i og svo var. \u00c6tla\u00f0i h\u00fan til sels. H\u00fan var sk\u00f6rungur    mikill og forvitur. H\u00fan haf\u00f0i h\u00e9ra\u00f0sstj\u00f3rn og skipa\u00f0i \u00f6llum    m\u00e1lum \u00feegar Vermundur var eigi heima.    H\u00fan veik \u00feanga\u00f0 a\u00f0 sem mannfundurinn var og var h\u00fan af baki    tekin. B\u00e6ndur f\u00f6gnu\u00f0u henni vel.    H\u00fan m\u00e6lti \u00fe\u00e1: \"Hva\u00f0 \u00feingi hafi\u00f0 \u00fe\u00e9r e\u00f0a hver er \u00feessi hinn    h\u00e1lsdigri er h\u00e9r situr \u00ed b\u00f6ndum?\"    Grettir nefndi sig og heilsa\u00f0i henni.    H\u00fan svarar: \"Hva\u00f0 rak \u00feig til \u00feess Grettir,\" sag\u00f0i h\u00fan, \"a\u00f0    \u00fe\u00fa vildir gera h\u00e9r \u00f3spektir \u00feingm\u00f6nnum m\u00ednum?\"    \"Eigi m\u00e1 n\u00fa vi\u00f0 \u00f6llu sj\u00e1. Vera var\u00f0 eg nokkur.\"    \"Sl\u00edkt er miki\u00f0 g\u00e6fuleysi,\" segir h\u00fan, \"a\u00f0 vesalmenni \u00feessi    skyldu taka \u00feig svo a\u00f0 ekki lag\u00f0ist fyrir \u00feig. E\u00f0a hva\u00f0 \u00e6tli\u00f0    \u00fe\u00e9r n\u00fa af honum a\u00f0 gera?\"    B\u00e6ndur s\u00f6g\u00f0u henni a\u00f0 \u00feeir \u00e6tlu\u00f0u a\u00f0 festa hann \u00e1 g\u00e1lga fyrir    \u00f3spektir s\u00ednar.    H\u00fan svarar: \"Vera m\u00e1 a\u00f0 Grettir hafi sakir til \u00feess en ofr\u00e1\u00f0    mun \u00fea\u00f0 ver\u00f0a y\u00f0ur \u00cdsfir\u00f0ingum a\u00f0 taka Grettir af l\u00edfi \u00fev\u00ed a\u00f0    hann er ma\u00f0ur fr\u00e6gur og st\u00f3r\u00e6tta\u00f0ur \u00fe\u00f3 a\u00f0 hann s\u00e9 eigi    g\u00e6fuma\u00f0ur. E\u00f0a hva\u00f0 viltu n\u00fa vinna til l\u00edfs \u00fe\u00e9r Grettir ef eg    gef \u00fe\u00e9r l\u00edf?\"    Hann svarar: \"Hva\u00f0 m\u00e6lir \u00fe\u00fa til?\"    \"\u00de\u00fa skalt vinna ei\u00f0,\" sag\u00f0i h\u00fan, \"a\u00f0 gera \u00f6ngvar \u00f3spektir h\u00e9r    um \u00cdsafj\u00f6r\u00f0. \u00d6ngum skaltu hefna \u00feeim sem \u00ed a\u00f0f\u00f6r hafa veri\u00f0    a\u00f0 taka \u00feig.\"    Grettir kva\u00f0 hana r\u00e1\u00f0a. S\u00ed\u00f0an var hann leystur. Og \u00fe\u00e1 kva\u00f0st    hann mest bundist hafa a\u00f0 s\u00ednu skaplyndi a\u00f0 hann sl\u00f3 \u00fe\u00e1 eigi    er \u00feeir h\u00e6ldust vi\u00f0 hann. \u00deorbj\u00f6rg ba\u00f0 hann fara heim me\u00f0 s\u00e9r    og f\u00e9kk honum hest til rei\u00f0ar. F\u00f3r hann \u00fe\u00e1 heim \u00ed Vatnsfj\u00f6r\u00f0    og bei\u00f0 \u00fear til \u00feess er Vermundur kom heim og ger\u00f0i h\u00fasfreyja    vel vi\u00f0 hann. Var\u00f0 h\u00fan af \u00feessu mj\u00f6g fr\u00e6g v\u00ed\u00f0a um sveitir.    Vermundur var \u00f3fr\u00fdnn er hann kom heim og spur\u00f0i \u00fev\u00ed Grettir    v\u00e6ri \u00fear. \u00deorbj\u00f6rg sag\u00f0i allt sem fari\u00f0 haf\u00f0i me\u00f0 \u00feeim    \u00cdsfir\u00f0ingum.    \"Hvers naut hann a\u00f0 \u00fev\u00ed,\" sag\u00f0i Vermundur, \"er \u00fe\u00fa gafst honum    l\u00edf?\"    \"Margar greinir voru til \u00feess,\" sag\u00f0i \u00deorbj\u00f6rg. \"\u00dea\u00f0 fyrst,\"    segir h\u00fan, \"a\u00f0 \u00fe\u00fa munt \u00feykja meiri h\u00f6f\u00f0ingi en \u00e1\u00f0ur er \u00fe\u00fa    \u00e1ttir \u00fe\u00e1 konu er sl\u00edkt \u00feor\u00f0i a\u00f0 gera. \u00de\u00e1 mundi \u00fea\u00f0 og \u00e6tla    Hrefna fr\u00e6ndkona hans a\u00f0 eg mundi eigi l\u00e1ta drepa hann. \u00dea\u00f0    hi\u00f0 \u00feri\u00f0ja a\u00f0 hann er hinn mesti afreksma\u00f0ur \u00ed m\u00f6rgum    greinum.\"    \"Vitur kona ertu,\" sag\u00f0i Vermundur, \"\u00ed flestu og haf \u00fe\u00f6kk    fyrir.\"    \u00de\u00e1 m\u00e6lti hann til Grettis: \"L\u00edti\u00f0 lag\u00f0ist n\u00fa fyrir \u00feig,    \u00fev\u00edl\u00edkur garpur sem \u00fe\u00fa ert, er vesalmenni skyldu taka \u00feig og    fer svo jafnan \u00f3eir\u00f0arm\u00f6nnum.\"    Grettir kva\u00f0 \u00fe\u00e1 v\u00edsu \u00feessa:Mitt var giltg\u00e6fuleysi\u00ed mar\u00feaksmi\u00f0jum fir\u00f0ier gamlirgr\u00edsir skylduhalda m\u00e9ra\u00f0 h\u00f6fu\u00f0beinum.    \"Hva\u00f0 vildu \u00feeir af \u00fe\u00e9r gera,\" kva\u00f0 Vermundur, \"\u00fe\u00e1 er \u00feeir    h\u00f6f\u00f0u teki\u00f0 \u00feig?\"    Grettir kva\u00f0:S\u00f6g\u00f0u m\u00e9r,\u00feau er Sigar veitti,m\u00e6g\u00f0a launmargir h\u00e6fauns lofgr\u00f3innlaufi s\u00e6mdarreynirunnrekkar fundu.    Vermundur m\u00e6lti: \"Hvort mundu \u00feeir hafa hengt \u00feig ef \u00feeir    einir hef\u00f0u um v\u00e9lt?\"Myndi eg sj\u00e1lfr\u00ed sn\u00f6ru egndahelsti br\u00e1tth\u00f6f\u00f0i stingaef \u00deorbj\u00f6rg\u00feessu sk\u00e1ldi,h\u00fan er allsnotr,eigi byrgi.    Vermundur m\u00e6lti: \"Hvort bau\u00f0 h\u00fan \u00fe\u00e9r til s\u00edn?\"    Grettir svara\u00f0i:Mig ba\u00f0 hj\u00e1lphanda tveggjaSifjar versme\u00f0 s\u00e9r fara.S\u00fa, gaf \u00feveng\u00deundar be\u00f0jug\u00f3\u00f0an hest,er mig g\u00e6ddi fri\u00f0i.    \"Mikil mun ver\u00f0a \u00e6vi \u00fe\u00edn og erfi\u00f0,\" segir Vermundur, \"og er    \u00fe\u00e9r kennt a\u00f0 varast \u00f3vini \u00fe\u00edna. En ekki nenni eg a\u00f0 halda \u00feig    og hafa \u00fear fyrir \u00feykkju margra r\u00edkra manna. Er \u00fe\u00e9r enn best    a\u00f0 leita til fr\u00e6nda \u00feinna en f\u00e1ir munu ver\u00f0a til a\u00f0 taka \u00feig    ef \u00f6\u00f0ru mega vi\u00f0 koma. Ertu og ekki au\u00f0kv\u00e6\u00f0ur til fylgdar vi\u00f0    flesta menn.\"    Grettir var \u00ed Vatnsfir\u00f0i nokkura hr\u00ed\u00f0 og f\u00f3r \u00fea\u00f0an til    Vestfjar\u00f0a og leita\u00f0i til margra g\u00f6fugra manna og bar jafnan    eitthvert vi\u00f0 \u00fea\u00f0 er engi t\u00f3k vi\u00f0 honum."}}