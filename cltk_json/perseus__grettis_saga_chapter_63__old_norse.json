{"originalTitle": "Grettis_Saga_Chapter_63", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_63", "text": {"0": "N\u00fa er \u00fear til a\u00f0 taka a\u00f0 Grettir er kominn austan \u00far fj\u00f6r\u00f0um    og f\u00f3r n\u00fa huldu h\u00f6f\u00f0i og duldist \u00fev\u00ed a\u00f0 hann vildi ekki finna    \u00de\u00f3ri og l\u00e1 \u00fati um sumari\u00f0 \u00e1 M\u00f6\u00f0rudalshei\u00f0i og \u00ed \u00fdmsum st\u00f6\u00f0um.    Hann var og stundum \u00e1 Reykjahei\u00f0i.    \u00dea\u00f0 fr\u00e9tti \u00de\u00f3rir a\u00f0 Grettir var \u00e1 Reykjahei\u00f0i og safna\u00f0i    m\u00f6nnum og rei\u00f0 \u00e1 hei\u00f0ina og \u00e6tla\u00f0i n\u00fa a\u00f0 hann skyldi eigi    undan reka. Grettir var\u00f0 eigi n\u00e1lega var vi\u00f0 er \u00feeir komu a\u00f0    honum. Hann var \u00fe\u00e1 vi\u00f0 sel er \u00fear st\u00f3\u00f0 skammt fr\u00e1 veginum. \u00de\u00e1    var hann vi\u00f0 annan mann. Og er \u00feeir s\u00e1u flokkana, og var\u00f0    skj\u00f3tt til r\u00e1\u00f0a a\u00f0 taka, \u00fe\u00e1 ba\u00f0 Grettir a\u00f0 \u00feeir skyldu fella    hestana og draga inn \u00ed seli\u00f0 og svo ger\u00f0u \u00feeir. \u00de\u00f3rir rei\u00f0 um    fram nor\u00f0ur eftir hei\u00f0inni og misstu vinar \u00ed sta\u00f0 og fundu    ekki og hurfu n\u00fa aftur.    Og er flokkurinn var vestur um ri\u00f0inn \u00fe\u00e1 m\u00e6lti Grettir: \"Eigi    mun \u00feeim fer\u00f0in \u00feykja g\u00f3\u00f0 ef v\u00e9r finnumst eigi. N\u00fa skaltu    geyma hesta okkar en eg skal fara m\u00f3ts vi\u00f0 \u00fe\u00e1. V\u00e6ri \u00feeim \u00fea\u00f0    hj\u00e1leikur ef \u00feeir kenndu mig eigi.\"    F\u00f6runautur hans latti \u00feessa en \u00fe\u00f3 f\u00f3r hann og t\u00f3k s\u00e9r annan    b\u00faning og haf\u00f0i s\u00ed\u00f0an h\u00f6tt ni\u00f0ur fyrir andliti\u00f0 og haf\u00f0i staf    \u00ed hendi, gekk s\u00ed\u00f0an \u00e1 veginn fyrir \u00fe\u00e1. \u00deeir heilsu\u00f0u honum og    spur\u00f0u hvort hann hef\u00f0i nokkra menn s\u00e9\u00f0 r\u00ed\u00f0a um hei\u00f0ina.    \"S\u00e9\u00f0 mun eg hafa \u00fe\u00e1 sem \u00fe\u00e9r leiti\u00f0 a\u00f0. Skorti y\u00f0ur n\u00fa    alll\u00edti\u00f0 a\u00f0 finna \u00fe\u00e1 \u00fev\u00ed a\u00f0 \u00feeir voru h\u00e9r fyrir sunnan    m\u00fdrarnar \u00fe\u00e6r sem eru til vinstri handar.\"    En er \u00feeir heyr\u00f0u \u00feetta \u00feeystu \u00feeir \u00fat \u00e1 m\u00fdrarnar. \u00dear voru    svo mikil fen a\u00f0 \u00feeir komust hvergi fram og ur\u00f0u a\u00f0 draga \u00far    hestana og hr\u00f6ktust \u00fear \u00ed lengi dags. B\u00e1\u00f0u \u00feeir illa fyrir    honum, \u00feessum f\u00f6rumanni er \u00fe\u00e1 haf\u00f0i svo d\u00e1ra\u00f0.    Grettir sneri skj\u00f3tt aftur til m\u00f3ts vi\u00f0 f\u00e9laga sinn og er    \u00feeir fundust kva\u00f0 Grettir v\u00edsu:R\u00ed\u00f0kat r\u00e6kimei\u00f0umrandar h\u00f3ts \u00e1 m\u00f3ti.Sk\u00f6pu\u00f0 er \u00feessum \u00feegni\u00feraut, fer eg einn \u00e1 brautu.Vilkat Vi\u00f0ris b\u00e1lkarvinnendr snara finna.Hnekki eg fr\u00e1 \u00fear er flokkarfara \u00de\u00f3ris mj\u00f6g st\u00f3rir.    \u00deeir ri\u00f0u n\u00fa sem hvatast vestur af og fram um b\u00e6inn \u00ed Gar\u00f0i    \u00e1\u00f0ur en \u00de\u00f3rir kom af fjallinu me\u00f0 flokk sinn. Og er \u00feeir komu    n\u00e6rri b\u00e6num kom ma\u00f0ur \u00ed f\u00f6r \u00feeirra. S\u00e1 kenndi \u00fe\u00e1 ekki. \u00deeir    sj\u00e1 a\u00f0 kona st\u00f3\u00f0 \u00fati, ung og skrautb\u00fain. Grettir spur\u00f0i hver    kona s\u00fa mundi vera. S\u00e1 hinn n\u00fdkomni ma\u00f0ur sag\u00f0i a\u00f0 \u00fea\u00f0 v\u00e6ri    d\u00f3ttir \u00de\u00f3ris.    \u00de\u00e1 kva\u00f0 Grettir v\u00edsu:Svinn mun segja kunnaS\u00f3l gullinna st\u00f3la,opt \u00fe\u00f3tt eigi skiptior\u00f0 m\u00edn, f\u00f6\u00f0ur \u00fe\u00ednumhvar eg r\u00ed\u00f0 um b\u00e6 brei\u00f0an,bar\u00f0j\u00f3s, og n\u00e6r gar\u00f0i,l\u00e1\u00f0skreytis er l\u00edti\u00f0li\u00f0, me\u00f0 dreng hinn \u00feri\u00f0ja.    Af \u00feessu \u00fe\u00f3ttist sj\u00e1 vita hinn n\u00fdkomni ma\u00f0ur hverjir vera    mundu og rei\u00f0 til bygg\u00f0ar og sag\u00f0i a\u00f0 Grettir v\u00e6ri um ri\u00f0inn.    En er \u00de\u00f3rir kom heim \u00fe\u00f3tti m\u00f6rgum Grettir hafa vafi\u00f0 h\u00e9\u00f0in a\u00f0    h\u00f6f\u00f0i \u00feeim. Setti \u00de\u00f3rir \u00fe\u00e1 g\u00edslingar fyrir Gretti hvar sem    hann k\u00e6mi. T\u00f3k Grettir \u00fea\u00f0 til r\u00e1\u00f0s a\u00f0 hann sendi fylgdarmann    sinn vestur \u00e1 sveitir me\u00f0 hestana en hann f\u00f3r upp til fjalla    og var \u00ed dularkufli og f\u00f3r svo nor\u00f0ur \u00fear \u00f6ndver\u00f0an vetur svo    a\u00f0 hann kenndist ekki.    \u00d6llum \u00fe\u00f3tti \u00de\u00f3rir n\u00fa hafa fengi\u00f0 af sl\u00edkt e\u00f0a verra en fyrr \u00ed    \u00feeirra vi\u00f0skiptum."}}