{"originalTitle": "Grettis_Saga_Chapter_32", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_32", "text": {"0": "\u00de\u00f3rhallur h\u00e9t ma\u00f0ur er bj\u00f3 \u00e1 \u00de\u00f3rhallsst\u00f6\u00f0um \u00ed Fors\u00e6ludal.    Fors\u00e6ludalur er upp af Vatnsdal. \u00de\u00f3rhallur var Gr\u00edmsson,    \u00de\u00f3rhallarsonar, Fri\u00f0mundarsonar er nam Fors\u00e6ludal. \u00de\u00f3rhallur    \u00e1tti \u00fe\u00e1 konu er Gu\u00f0r\u00fan h\u00e9t. Gr\u00edmur h\u00e9t son \u00feeirra en \u00deur\u00ed\u00f0ur    d\u00f3ttir er \u00fe\u00e1 var vel \u00e1 legg komin. \u00de\u00f3rhallur var vel au\u00f0igur    ma\u00f0ur og mest a\u00f0 kvikf\u00e9 svo a\u00f0 engi ma\u00f0ur \u00e1tti jafnmargt    ganganda f\u00e9 sem hann. Ekki var hann h\u00f6f\u00f0ingi en \u00fe\u00f3 skilr\u00edkur    b\u00f3ndi.    \u00dear var reimt mj\u00f6g og f\u00e9kk hann varla sau\u00f0amenn svo a\u00f0 honum    \u00fe\u00e6tti duga. Hann leita\u00f0i r\u00e1\u00f0s vi\u00f0 marga vitra menn hva\u00f0 hann    skyldi til brag\u00f0s taka en engi gat \u00fea\u00f0 r\u00e1\u00f0 til gefi\u00f0 er    dyg\u00f0i.    \u00de\u00f3rhallur rei\u00f0 til \u00feings hvert sumar. Hann \u00e1tti hesta g\u00f3\u00f0a.    \u00dea\u00f0 var eitt sumar \u00e1 al\u00feingi a\u00f0 \u00de\u00f3rhallur gekk til b\u00fa\u00f0ar    Skafta l\u00f6gmanns \u00de\u00f3roddssonar. Skafti var manna vitrastur og    heilr\u00e1\u00f0ur ef hann var beiddur. \u00dea\u00f0 skildi me\u00f0 \u00feeim fe\u00f0gum.    \u00de\u00f3roddur var forsp\u00e1r og kalla\u00f0ur undirhyggjuma\u00f0ur af sumum    m\u00f6nnum en Skafti lag\u00f0i \u00fea\u00f0 til me\u00f0 hverjum manni sem hann    \u00e6tla\u00f0i a\u00f0 duga skyldi ef eigi v\u00e6ri af \u00fev\u00ed brug\u00f0i\u00f0. \u00dev\u00ed var    hann kalla\u00f0ur beturfe\u00f0rungur.    \u00de\u00f3rhallur gekk \u00ed b\u00fa\u00f0 Skafta. Hann fagna\u00f0i vel \u00de\u00f3rhalli \u00fev\u00ed a\u00f0    hann vissi a\u00f0 hann var r\u00edkur ma\u00f0ur a\u00f0 f\u00e9 og spur\u00f0i hva\u00f0 a\u00f0    t\u00ed\u00f0indum v\u00e6ri.    \u00de\u00f3rhallur m\u00e6lti: \"Heilr\u00e6\u00f0i vildi eg af y\u00f0ur \u00feiggja.\"    \"\u00cd litlum f\u00e6rum er eg til \u00feess,\" sag\u00f0i Skafti, \"e\u00f0a hva\u00f0    stendur \u00feig?\"    \u00de\u00f3rhallur m\u00e6lti: \"\u00dea\u00f0 er svo h\u00e1tta\u00f0 a\u00f0 m\u00e9r helst l\u00edtt \u00e1    sau\u00f0am\u00f6nnum. Ver\u00f0ur \u00feeim heldur klaks\u00e1rt en sumir gera \u00f6ngvar    lyktir \u00e1. Vill n\u00fa engi til taka s\u00e1 er kunnigt er til hva\u00f0    fyrir b\u00fdr.\"    Skafti svarar: \"\u00dear mun liggja meinv\u00e6ttur nokkur er menn eru    tregari til a\u00f0 geyma s\u00ed\u00f0ur \u00fe\u00edns fj\u00e1r en annarra manna. N\u00fa    fyrir \u00fev\u00ed a\u00f0 \u00fe\u00fa hefir a\u00f0 m\u00e9r r\u00e1\u00f0 s\u00f3tt \u00fe\u00e1 skal eg f\u00e1 \u00fe\u00e9r    sau\u00f0amann \u00feann er Gl\u00e1mur heitir, \u00e6tta\u00f0ur \u00far Sv\u00ed\u00fej\u00f3\u00f0 \u00far    Sylgsd\u00f6lum, er \u00fat kom \u00ed fyrra sumar, mikill er og sterkur og    ekki mj\u00f6g vi\u00f0 al\u00fe\u00fd\u00f0uskap.\"    \u00de\u00f3rhallur kva\u00f0st ekki um \u00fea\u00f0 gefa ef hann geymdi vel fj\u00e1rins.    Skafti sag\u00f0i \u00f6\u00f0rum eigi v\u00e6nt horfa ef hann geymdi eigi fyrir    afls sakir og \u00e1r\u00e6\u00f0is. \u00de\u00f3rhalli gekk \u00fe\u00e1 \u00fat. \u00deetta var a\u00f0    \u00feinglausnum.    \u00de\u00f3rhalli var vant hesta tveggja lj\u00f3sbleikra og f\u00f3r sj\u00e1lfur a\u00f0    leita. Af \u00fev\u00ed \u00feykjast menn vita a\u00f0 hann var ekki mikilmenni.    Hann gekk upp undir Sle\u00f0\u00e1s og su\u00f0ur me\u00f0 fjalli \u00fev\u00ed er    \u00c1rmannsfell heitir.    \u00de\u00e1 s\u00e1 hann hvar ma\u00f0ur f\u00f3r ofan \u00far Go\u00f0ask\u00f3gi og bar hr\u00eds \u00e1    hesti. Br\u00e1tt bar saman fund \u00feeirra. \u00de\u00f3rhallur spur\u00f0i hann a\u00f0    nafni en hann kve\u00f0st Gl\u00e1mur heita. \u00deessi ma\u00f0ur var mikill    vexti og undarlegur \u00ed yfirbrag\u00f0i, bl\u00e1eyg\u00f0ur og opineyg\u00f0ur,    \u00falfgr\u00e1r \u00e1 h\u00e1rslit. \u00de\u00f3rhalli br\u00e1 nokku\u00f0 \u00ed br\u00fan er hann s\u00e1    \u00feenna mann en \u00fe\u00f3 spur\u00f0i hann og skildi hann a\u00f0 honum mundi    til \u00feessa v\u00edsa\u00f0.    \"Hva\u00f0 er \u00fe\u00e9r best hent a\u00f0 vinna?\" segir \u00de\u00f3rhallur.    Gl\u00e1mur kva\u00f0 s\u00e9r vel hent a\u00f0 geyma sau\u00f0fj\u00e1r \u00e1 vetrum.    \"Viltu geyma sau\u00f0fj\u00e1r m\u00edns?\" segir \u00de\u00f3rhallur. \"Gaf Skafti \u00feig    \u00e1 mitt vald.\"    \"Svo mun \u00fe\u00e9r hentust m\u00edn vist a\u00f0 eg fari sj\u00e1lfr\u00e1\u00f0ur \u00fev\u00ed eg er    skapstyggur ef m\u00e9r l\u00edkar eigi vel,\" segir Gl\u00e1mur.    \"Ekki mun m\u00e9r mein a\u00f0 \u00fev\u00ed,\" segir \u00de\u00f3rhallur, \"og vil eg a\u00f0 \u00fe\u00fa    farir til m\u00edn.\"    \"Gera m\u00e1 eg \u00fea\u00f0,\" segir Gl\u00e1mur, \"e\u00f0a eru \u00fear nokkur vandh\u00e6fi    \u00e1?\"    \"Reimt \u00feykir \u00fear vera,\" segir \u00de\u00f3rhallur.    \"Ekki hr\u00e6\u00f0ist eg flykur \u00fe\u00e6r,\" sag\u00f0i Gl\u00e1mur, \"og \u00feykir m\u00e9r a\u00f0    \u00f3dauflega.\"    \"\u00deess muntu vi\u00f0 \u00feurfa,\" segir \u00de\u00f3rhallur, \"og hentar \u00fear betur    a\u00f0 vera eigi alll\u00edtill fyrir s\u00e9r.\"    Eftir \u00fea\u00f0 kaupa \u00feeir saman og skal Gl\u00e1mur koma a\u00f0    veturn\u00f3ttum. S\u00ed\u00f0an skildu \u00feeir og fann \u00de\u00f3rhallur hesta s\u00edna.    \u00dear haf\u00f0i hann n\u00fdleita\u00f0. Rei\u00f0 \u00de\u00f3rhallur heim og \u00feakka\u00f0i    Skafta velgerning.    Sumar lei\u00f0 af og fr\u00e9tti \u00de\u00f3rhallur ekki til sau\u00f0amanns og engi    kunni skyn \u00e1 honum en a\u00f0 \u00e1nefndum t\u00edma kom hann \u00e1    \u00de\u00f3rhallssta\u00f0i. Tekur b\u00f3ndi vi\u00f0 honum vel en \u00f6llum \u00f6\u00f0rum gast    ekki a\u00f0 honum en h\u00fasfreyju \u00fe\u00f3 minnst. Hann t\u00f3k vi\u00f0    fj\u00e1rvar\u00f0veislu og var\u00f0 honum l\u00edti\u00f0 fyrir \u00fev\u00ed. Hann var    hlj\u00f3\u00f0mikill og dimmradda\u00f0ur og f\u00e9 st\u00f6kk allt saman \u00feegar hann    h\u00f3a\u00f0i. Kirkja var \u00e1 \u00de\u00f3rhallsst\u00f6\u00f0um. Ekki vildi Gl\u00e1mur til    hennar koma. Hann var \u00f3s\u00f6ngvinn og tr\u00falaus, stirfinn og    vi\u00f0skotaillur. \u00d6llum var hann hvimlei\u00f0ur.    N\u00fa lei\u00f0 svo \u00fear til er kemur a\u00f0fangadagur j\u00f3la. \u00de\u00e1 st\u00f3\u00f0    Gl\u00e1mur snemma upp og kalla\u00f0i til matar s\u00edns.    H\u00fasfreyja svara\u00f0i: \"Ekki er \u00fea\u00f0 h\u00e1ttur kristinna manna a\u00f0    matast \u00feenna dag \u00fev\u00ed a\u00f0 \u00e1 morgun er j\u00f3ladagur hinn fyrsti,\"    segir h\u00fan, \"og er \u00fev\u00ed fyrst skylt a\u00f0 fasta \u00ed dag.\"    Hann svarar: \"Marga hindurvitni hafi\u00f0 \u00fe\u00e9r \u00fe\u00e1 er eg s\u00e9 til    einskis koma. Veit eg eigi a\u00f0 m\u00f6nnum fari n\u00fa betur a\u00f0 heldur    en \u00fe\u00e1 er menn f\u00f3ru ekki me\u00f0 sl\u00edkt. \u00de\u00f3tti m\u00e9r \u00fe\u00e1 betri si\u00f0ur    er menn voru hei\u00f0nir kalla\u00f0ir og vil eg mat minn en \u00f6ngvar    refjar.\"    H\u00fasfreyja m\u00e6lti: \"V\u00edst veit eg a\u00f0 \u00fe\u00e9r mun illa farast \u00ed dag    ef \u00fe\u00fa tekur \u00feetta illbrig\u00f0i til.\"    Gl\u00e1mur ba\u00f0 hana taka mat \u00ed sta\u00f0, kva\u00f0 henni anna\u00f0 skyldu vera    verra. H\u00fan \u00feor\u00f0i eigi anna\u00f0 en a\u00f0 gera sem hann vildi. Og er    hann var mettur gekk hann \u00fat og var heldur gustillur. Ve\u00f0ri\u00f0    var svo fari\u00f0 a\u00f0 myrkt var um a\u00f0 litast og fl\u00f6gra\u00f0i \u00far dr\u00edfa    og gn\u00fdmiki\u00f0 og versna\u00f0i miki\u00f0 sem \u00e1 lei\u00f0 daginn. Heyr\u00f0u menn    til sau\u00f0amanns \u00f6ndver\u00f0an daginn en mi\u00f0ur er \u00e1 lei\u00f0 daginn.    T\u00f3k \u00fe\u00e1 a\u00f0 fj\u00faka og ger\u00f0i \u00e1 hr\u00ed\u00f0 um kveldi\u00f0. Komu menn til    t\u00ed\u00f0a og lei\u00f0 svo fram a\u00f0 dagsetri. Ei kom Gl\u00e1mur heim. Var \u00fe\u00e1    um tala\u00f0 hvort hans skyldi eigi leita en fyrir \u00fev\u00ed a\u00f0 hr\u00ed\u00f0    var \u00e1 og ni\u00f0amyrkur \u00fe\u00e1 var\u00f0 ekki af leitinni. Kom hann ekki    heim j\u00f3lan\u00f3ttina. Bi\u00f0u menn svo fram um t\u00ed\u00f0ir.    A\u00f0 \u00e6rnum degi f\u00f3ru menn \u00ed leitina og fundu f\u00e9i\u00f0 v\u00ed\u00f0a \u00ed    f\u00f6nnum, lami\u00f0 af ofvi\u00f0ri e\u00f0a hlaupi\u00f0 \u00e1 fj\u00f6ll upp. \u00dev\u00ed n\u00e6st    komu \u00feeir \u00e1 tra\u00f0k mikinn ofarlega \u00ed dalnum. \u00de\u00f3tti \u00feeim \u00fev\u00ed    l\u00edkt sem \u00fear hef\u00f0i gl\u00edmt veri\u00f0 heldur sterklega \u00fev\u00ed a\u00f0    grj\u00f3ti\u00f0 var v\u00ed\u00f0a upp leyst og svo j\u00f6r\u00f0in. \u00deeir hug\u00f0u a\u00f0    vandlega og s\u00e1u hvar Gl\u00e1mur l\u00e1 skammt \u00e1 burt fr\u00e1 \u00feeim. Hann    var dau\u00f0ur og bl\u00e1r sem hel en digur sem naut. \u00deeim bau\u00f0 af    honum \u00f3\u00feekkt mikla og hraus \u00feeim mj\u00f6g hugur vi\u00f0 honum. En \u00fe\u00f3    leitu\u00f0u \u00feeir vi\u00f0 a\u00f0 f\u00e6ra hann til kirkju og g\u00e1tu ekki komi\u00f0    honum nema \u00e1 einn gils\u00fer\u00f6m \u00fear skammt ofan fr\u00e1 s\u00e9r og f\u00f3ru    heim vi\u00f0 svo b\u00fai\u00f0 og s\u00f6g\u00f0u b\u00f3nda \u00feenna atbur\u00f0.    Hann spur\u00f0i hva\u00f0 Gl\u00e1mi mundi hafa a\u00f0 bana or\u00f0i\u00f0. \u00deeir kv\u00e1\u00f0ust    raki\u00f0 hafa spor svo st\u00f3r sem keraldsbotni v\u00e6ri ni\u00f0ur skellt    \u00fea\u00f0an fr\u00e1 sem tra\u00f0kurinn var og upp undir bj\u00f6rg \u00feau er \u00fear    voru ofarlega \u00ed dalnum og fylgdu \u00fear me\u00f0 bl\u00f3\u00f0drefjar miklar.    \u00dea\u00f0 dr\u00f3gu menn saman a\u00f0 s\u00fa meinv\u00e6ttur er \u00e1\u00f0ur haf\u00f0i \u00fear veri\u00f0    mundi hafa deytt Gl\u00e1m en hann mundi fengi\u00f0 hafa henni mikinn    \u00e1verka \u00feann er teki\u00f0 hafi til fulls \u00fev\u00ed a\u00f0 vi\u00f0 \u00fe\u00e1 meinv\u00e6tti    hefir aldrei vart or\u00f0i\u00f0 s\u00ed\u00f0an.    Annan dag j\u00f3la var fari\u00f0 a\u00f0 leita vi\u00f0 enn a\u00f0 f\u00e6ra Gl\u00e1m til    kirkju. Voru eykir fyrir beittir og g\u00e1tu \u00feeir hvergi f\u00e6rt    hann \u00feegar sl\u00e9ttlendi\u00f0 var og eigi var forbrekkis a\u00f0 fara.    Gengu n\u00fa fr\u00e1 vi\u00f0 svo b\u00fai\u00f0. Hinn \u00feri\u00f0ja dag f\u00f3r prestur me\u00f0    \u00feeim og leitu\u00f0u allan daginn og Gl\u00e1mur fannst ekki. Ekki    vildi prestur oftar til fara en sau\u00f0ama\u00f0ur fannst \u00feegar    prestur var eigi \u00ed fer\u00f0. L\u00e9tu \u00feeir \u00fe\u00e1 fyrir vinnast a\u00f0 f\u00e6ra    hann til kirkju og dysju\u00f0u hann \u00fear sem \u00fe\u00e1 var hann kominn.    Litlu s\u00ed\u00f0ar ur\u00f0u menn varir vi\u00f0 \u00fea\u00f0 a\u00f0 Gl\u00e1mur l\u00e1 eigi kyrr.    Var\u00f0 m\u00f6nnum a\u00f0 \u00fev\u00ed miki\u00f0 mein svo a\u00f0 margir f\u00e9llu \u00ed \u00f3vit ef    s\u00e1u hann en sumir h\u00e9ldu eigi vitinu. \u00deegar eftir j\u00f3lin    \u00fe\u00f3ttust menn sj\u00e1 hann heima \u00fear \u00e1 b\u00e6num. Ur\u00f0u menn \u00e1kaflega    hr\u00e6ddir. Stukku \u00fe\u00e1 margir menn \u00ed burt. \u00dev\u00ed n\u00e6st t\u00f3k Gl\u00e1mur a\u00f0    r\u00ed\u00f0a h\u00fasum \u00e1 n\u00e6tur svo a\u00f0 l\u00e1 vi\u00f0 brotum. Gekk hann \u00fe\u00e1 n\u00e1lega    n\u00e6tur og daga. Varla \u00feor\u00f0u menn a\u00f0 fara upp \u00ed dalinn \u00fe\u00f3 a\u00f0    \u00e6ttu n\u00f3g erindi. \u00de\u00f3tti m\u00f6nnum \u00fear \u00ed h\u00e9ra\u00f0inu miki\u00f0 mein a\u00f0    \u00feessu."}}