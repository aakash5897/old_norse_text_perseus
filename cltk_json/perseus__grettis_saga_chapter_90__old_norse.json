{"originalTitle": "Grettis_Saga_Chapter_90", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_90", "text": {"0": "\u00deorsteinn dr\u00f3mundur var me\u00f0 V\u00e6ringjum me\u00f0an mestur or\u00f0r\u00f3mur    l\u00e9k \u00e1 m\u00e1lum \u00feessum. Ver\u00f0ur hann svo fr\u00e6gur a\u00f0 \u00fear \u00fe\u00f3tti varla    \u00fev\u00edl\u00edkur atgervisma\u00f0ur komi\u00f0 hafa sem hann. F\u00e9kk hann af    Haraldi Sigur\u00f0arsyni hinn mesta hei\u00f0ur \u00fev\u00ed a\u00f0 hann virti    fr\u00e6ndsemi vi\u00f0 hann og hans r\u00e1\u00f0um hefir \u00deorstein fram fari\u00f0 a\u00f0    \u00fev\u00ed er menn \u00e6tla.    Br\u00e1\u00f0lega eftir \u00fea\u00f0 er Sigur\u00f0ur var \u00far landi rekinn h\u00f3f    \u00deorsteinn b\u00f3nor\u00f0 vi\u00f0 Spes. T\u00f3k h\u00fan \u00fev\u00ed s\u00e6milega en veik \u00fe\u00f3    til fr\u00e6nda sinna. Voru \u00fe\u00e1 stefnur a\u00f0 \u00e1ttar. Kom \u00fea\u00f0 \u00e1samt me\u00f0    \u00feeim a\u00f0 h\u00fan mundi mestu fyrir r\u00e1\u00f0a. Var \u00fe\u00e1 keypt me\u00f0 \u00feeim me\u00f0    sam\u00feykki fr\u00e6nda hennar og ur\u00f0u \u00feeirra samfarir g\u00f3\u00f0ar og h\u00f6f\u00f0u    au\u00f0 fj\u00e1r. \u00de\u00f3tti \u00deorsteinn mikill g\u00e6fuma\u00f0ur hversu hann haf\u00f0i    \u00far r\u00e1\u00f0i\u00f0 s\u00ednum vandr\u00e6\u00f0um. Voru \u00feau \u00e1samt tvo vetur \u00fear \u00ed    Miklagar\u00f0i.    Eftir \u00fea\u00f0 sag\u00f0i \u00deorsteinn h\u00fasfreyju sinni a\u00f0 hann vildi vitja    eigna sinna aftur til Noregs. H\u00fan sag\u00f0i hann skyldi r\u00e1\u00f0a.    Seldi hann \u00fe\u00e1 eignir \u00fe\u00e6r er hann \u00e1tti og h\u00f6f\u00f0u \u00feau af \u00f3f    lausafj\u00e1r. R\u00e9\u00f0ust \u00feau \u00fe\u00e1 utan \u00far l\u00f6ndum me\u00f0 g\u00f3\u00f0u f\u00f6runeyti og    f\u00f3ru alla lei\u00f0 uns \u00feau komu \u00ed Noreg. T\u00f3ku fr\u00e6ndur \u00deorsteins    har\u00f0la vel vi\u00f0 \u00feeim b\u00e1\u00f0um og s\u00e1 \u00fea\u00f0 br\u00e1tt a\u00f0 h\u00fan var \u00f6r og    st\u00f3rlynd. Ger\u00f0ist h\u00fan br\u00e1tt har\u00f0la vins\u00e6l. \u00c1ttu \u00feau b\u00f6rn    saman og s\u00e1tu n\u00fa a\u00f0 eignum s\u00ednum og undu vel s\u00ednu r\u00e1\u00f0i.    \u00de\u00e1 var Magn\u00fas konungur hinn g\u00f3\u00f0i yfir Noregi. F\u00f3r \u00deorsteinn    skj\u00f3tt \u00e1 fund hans og var \u00fear vel tekinn \u00fev\u00ed a\u00f0 hann var mj\u00f6g    fr\u00e6gur or\u00f0inn af \u00fev\u00ed er hann haf\u00f0i hefnt Grettis hins sterka.    Vita menn varla d\u00e6mi til a\u00f0 nokkurs manns af \u00cdslandi hafi    hefnt veri\u00f0 \u00ed Miklagar\u00f0i annars en Grettis \u00c1smundarsonar.    Svo er sagt a\u00f0 \u00deorsteinn yr\u00f0i hir\u00f0ma\u00f0ur Magn\u00fass konungs. Sat    \u00deorsteinn um kyrrt n\u00edu vetur s\u00ed\u00f0an hann kom \u00ed Noreg og \u00fe\u00f3ttu    \u00feau hin mestu s\u00e6mdarmenn b\u00e6\u00f0i. \u00de\u00e1 kom utan \u00far Miklagar\u00f0i    Haraldur konungur Sigur\u00f0arson og gaf Magn\u00fas konungur honum    h\u00e1lfan Noreg vi\u00f0 sig. Voru \u00fe\u00e1 b\u00e1\u00f0ir konungar \u00ed Noregi um    hr\u00ed\u00f0.    Eftir andl\u00e1t Magn\u00fass konungs undu margir l\u00edtt \u00feeir sem h\u00f6f\u00f0u    veri\u00f0 vinir hans \u00fev\u00ed a\u00f0 allir unnu honum. En m\u00f6nnum var\u00f0    vang\u00e6tt til lyndis Haralds konungs \u00fev\u00ed a\u00f0 hann var har\u00f0ur og    refsingasamur.    \u00deorsteinn dr\u00f3mundur ger\u00f0ist \u00fe\u00e1 hnignandi og var \u00fe\u00f3 hinn    hraustasti ma\u00f0ur. \u00de\u00e1 var li\u00f0i\u00f0 fr\u00e1 dr\u00e1pi Grettis    \u00c1smundarsonar sext\u00e1n vetur."}}