{"originalTitle": "Grettis_Saga_Chapter_79", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_79", "text": {"0": "N\u00fa l\u00ed\u00f0ur fram \u00e1 hausti\u00f0 \u00fear til a\u00f0 voru \u00ferj\u00e1r vikur til    vetrar. \u00de\u00e1 beiddi kerling a\u00f0 henni skyldi aka til sj\u00f3var.    \u00deorbj\u00f6rn spur\u00f0i hva\u00f0 h\u00fan vildi.    \"L\u00edti\u00f0 er erindi\u00f0 en \u00fe\u00f3 m\u00e1 vera,\" segir h\u00fan, \"a\u00f0 \u00fea\u00f0 v\u00e6ri    fyrirbo\u00f0an st\u00e6rri t\u00ed\u00f0inda.\"    N\u00fa var svo gert sem h\u00fan beiddi og er h\u00fan kom til strandar    haltra\u00f0i h\u00fan fram me\u00f0 sj\u00f3num svo sem henni v\u00e6ri v\u00edsa\u00f0 til.    \u00dear l\u00e1 fyrir henni r\u00f3tartr\u00e9 svo miki\u00f0 sem axlbyr\u00f0ur. H\u00fan leit    \u00e1 tr\u00e9i\u00f0 og ba\u00f0 \u00fe\u00e1 sn\u00faa fyrir s\u00e9r. \u00dea\u00f0 var sem svi\u00f0i\u00f0 og    gni\u00f0a\u00f0 \u00f6\u00f0rumegin. H\u00fan l\u00e9t telgja \u00e1 l\u00edtinn flatveg \u00fear gn\u00fai\u00f0    var. S\u00ed\u00f0an t\u00f3k h\u00fan hn\u00edf sinn og reist r\u00fanir \u00e1 r\u00f3tinni og rau\u00f0    \u00ed bl\u00f3\u00f0i s\u00ednu og kva\u00f0 yfir galdra. H\u00fan gekk \u00f6fug ands\u00e6lis um    tr\u00e9i\u00f0 og haf\u00f0i \u00fear yfir m\u00f6rg r\u00f6mm umm\u00e6li. Eftir \u00fea\u00f0 l\u00e6tur h\u00fan    hrinda tr\u00e9nu \u00e1 sj\u00f3 og m\u00e6lti svo fyrir a\u00f0 \u00fea\u00f0 skyldi reka \u00fat    til Drangeyjar \"og ver\u00f0i Gretti allt mein a\u00f0.\"    \u00dea\u00f0an f\u00f3r h\u00fan heim \u00ed Vi\u00f0v\u00edk. Eigi kva\u00f0st \u00deorbj\u00f6rn vita til    hvers \u00feetta k\u00e6mi. Kerling kva\u00f0 hann vita s\u00ed\u00f0ar gerr. Vindur    var utan eftir fir\u00f0i og h\u00f3f r\u00f3t kerlingar \u00ed m\u00f3ti ve\u00f0ri og    \u00fe\u00f3tti fara eigi vonum seinna.    N\u00fa sat Grettir \u00ed Drangey sem fyrr segir og \u00feeir allir f\u00e9lagar    og l\u00e9tu vel yfir s\u00e9r. Annan dag eftir en kerling haf\u00f0i tr\u00e9i\u00f0    magna\u00f0 gengu \u00feeir Grettir ofan fyrir bjargi\u00f0 og leitu\u00f0u a\u00f0    eldivi\u00f0i. En er \u00feeir komu vestur um eyna fundu \u00feeir r\u00f3tartr\u00e9    reki\u00f0 upp.    \u00de\u00e1 m\u00e6lti Illugi: \"\u00deetta er mikill eldivi\u00f0ur fr\u00e6ndi og berum    heim.\"    Grettir spyrnti vi\u00f0 f\u00e6ti s\u00ednum \"illt tr\u00e9 og af illum sent og    skulum vi\u00f0 annan eldivi\u00f0 hafa\" og kasta\u00f0i \u00fat \u00e1 sj\u00e1 og ba\u00f0    hann Illuga varast a\u00f0 bera \u00fea\u00f0 heim \"\u00fev\u00ed a\u00f0 \u00fea\u00f0 er sent okkur    til \u00f3heilla.\"    Eftir \u00fea\u00f0 f\u00f3ru \u00feeir til sk\u00e1la og g\u00e1tu ekki um \u00feetta fyrir    \u00fer\u00e6lnum. Annan dag fundu \u00feeir tr\u00e9i\u00f0 og var \u00fe\u00e1 n\u00e6r stigunum en    hinn fyrra dag. Rak Grettir \u00fea\u00f0 \u00e1 sj\u00e1 \u00fat og kva\u00f0 \u00fea\u00f0 aldregi    skyldu heim bera. Lei\u00f0 n\u00fa af s\u00fa n\u00f3tt. \u00de\u00e1 kom \u00e1 hvasst ve\u00f0ur    me\u00f0 v\u00e6tu og nenntu \u00feeir ekki a\u00f0 hafa sig \u00fati og b\u00e1\u00f0u Glaum    leita eldivi\u00f0ar. Hann var\u00f0 illa vi\u00f0 og kva\u00f0st kvaldur er hann    skyldi kveljast \u00fati \u00ed hverju illvi\u00f0ri. Hann f\u00f3r ofan fyrir    stigana og fann \u00fear r\u00f3t kerlingar og \u00fe\u00f3ttist vel hafa gengi\u00f0,    \u00fereif upp og strita\u00f0i heim til sk\u00e1la og kasta\u00f0i ni\u00f0ur og var\u00f0    af dykur mikill. \u00dea\u00f0 heyr\u00f0i Grettir.    \"Afla\u00f0 hefir Glaumur nokkurs og skal eg fara \u00fat og sj\u00e1 hva\u00f0    \u00fea\u00f0 er\" og tekur upp bol\u00f6xi og gengur \u00fat.    Glaumur m\u00e6lti \u00fe\u00e1: \"F\u00e6r \u00fe\u00fa eigi verr \u00ed sundur en eg hefi heim    f\u00e6rt.\"    Grettir var\u00f0 skapf\u00e1tt vi\u00f0 \u00fer\u00e6linn og tv\u00edhenti \u00f6xina til    r\u00f3tarinnar og eigi geymdi hann hva\u00f0 tr\u00e9 \u00fea\u00f0 var. Og    jafnskj\u00f3tt sem \u00f6xin kom vi\u00f0 tr\u00e9i\u00f0 snerist h\u00fan fl\u00f6t og st\u00f6kk    af tr\u00e9nu og \u00e1 f\u00f3t Grettis hinn h\u00e6gra fyrir ofan kn\u00e9 og svo a\u00f0    st\u00f3\u00f0 \u00ed beini og var \u00fea\u00f0 s\u00e1r miki\u00f0.    \u00de\u00e1 leit hann \u00e1 tr\u00e9i\u00f0 og m\u00e6lti: \"S\u00e1 var\u00f0 n\u00fa drj\u00fagari er verr    vildi og mun \u00feetta eigi eitt saman fara. Er h\u00e9r n\u00fa komi\u00f0 \u00fea\u00f0    sama tr\u00e9 sem eg hefi \u00fat kasta\u00f0 tvo daga. Hefir \u00feig n\u00fa Glaumur    hent tv\u00f6 slys, \u00fea\u00f0 anna\u00f0 a\u00f0 \u00fe\u00fa sl\u00f6kktir eld vorn og \u00fea\u00f0 a\u00f0 \u00fe\u00fa    barst heim \u00feetta \u00f3heillatr\u00e9, en ef \u00feig hendir hi\u00f0 \u00feri\u00f0ja slys    \u00fe\u00e1 ver\u00f0ur \u00fea\u00f0 \u00feinn bani og vor allra.\"    \u00de\u00e1 t\u00f3k Illugi og batt um skeinu Grettis og bl\u00e6ddi l\u00edtt og    svaf Grettir vel um n\u00f3ttina og svo li\u00f0u \u00ferj\u00e1r n\u00e6tur a\u00f0 engi    kom verkur \u00ed s\u00e1ri\u00f0. En er \u00feeir leystu til var skeinan saman    hlaupin svo a\u00f0 n\u00e1lega var gr\u00f3in.    Illugi m\u00e6lti \u00fe\u00e1: \"\u00dea\u00f0 vil eg \u00e6tla a\u00f0 \u00fe\u00e9r ver\u00f0i eigi langt    mein a\u00f0 \u00feessu s\u00e1ri.\"    \"Vel v\u00e6ri \u00fe\u00e1,\" segir Grettir, \"en undarlega hefir \u00feetta til    bori\u00f0 a\u00f0 hverju sem ver\u00f0ur en hinn veg segir m\u00e9r hugur um.\""}}