{"originalTitle": "Grettis_Saga_Chapter_42", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_42", "text": {"0": "\u00dear er n\u00fa til a\u00f0 taka er \u00e1\u00f0ur er fr\u00e1 horfi\u00f0 a\u00f0 \u00deorbj\u00f6rn    \u00f6xnamegin spur\u00f0i v\u00edg \u00deorbjarnar fer\u00f0alangs sem fyrr var sagt.    Br\u00e1st hann rei\u00f0ur mj\u00f6g og kve\u00f0st vilja a\u00f0 \u00fdmsir \u00e6ttu h\u00f6gg \u00ed    annars gar\u00f0i.    \u00c1smundur h\u00e6rulangur l\u00e1 lengi sj\u00fakur um sumari\u00f0 og er honum    \u00fe\u00f3tti a\u00f0 s\u00e9r draga heimti hann til s\u00edn fr\u00e6ndur s\u00edna og sag\u00f0i    a\u00f0 hann vildi a\u00f0 Atli t\u00e6ki vi\u00f0 allri fj\u00e1rvar\u00f0veislu eftir    hans dag \"en uggir mig,\" sag\u00f0i \u00c1smundur, \"a\u00f0 \u00fe\u00fa megir varla \u00ed    kyrr\u00f0um sitja fyrir \u00f3jafna\u00f0i. En \u00fea\u00f0 vildi eg a\u00f0 allir m\u00ednir    tengdamenn sinnu\u00f0u honum sem best. En til Grettis kann eg    ekki a\u00f0 leggja \u00fev\u00ed a\u00f0 m\u00e9r \u00feykir \u00e1 hverfanda hj\u00f3li mj\u00f6g um    hans hagi. Og \u00fe\u00f3 hann s\u00e9 sterkur ma\u00f0ur \u00fe\u00e1 uggir mig a\u00f0 hann    eigi meir um vandr\u00e6\u00f0i a\u00f0 v\u00e9la en fulltingja fr\u00e6ndum s\u00ednum. En    \u00fe\u00f3tt Illugi s\u00e9 ungur \u00fe\u00e1 mun hann \u00fe\u00f3 ver\u00f0a \u00feroskama\u00f0ur ef hann    heldur s\u00e9r heilum.\"    Og er \u00c1smundur haf\u00f0i skipa\u00f0 me\u00f0 sonum s\u00ednum sem hann vildi    dr\u00f3 a\u00f0 honum s\u00f3ttin. Anda\u00f0ist hann litlu s\u00ed\u00f0ar og var    jar\u00f0a\u00f0ur a\u00f0 Bjargi, \u00fev\u00ed a\u00f0 \u00c1smundur haf\u00f0i l\u00e1ti\u00f0 gera \u00fear    kirkju, og \u00fe\u00f3tti h\u00e9ra\u00f0sm\u00f6nnum \u00fea\u00f0 mikill mannska\u00f0i.    Atli ger\u00f0ist n\u00fa gildur b\u00f3ndi og haf\u00f0i mannmargt me\u00f0 s\u00e9r. Hann    var a\u00f0fangama\u00f0ur mikill. A\u00f0 \u00e1li\u00f0nu sumri f\u00f3r hann \u00fat \u00e1    Snj\u00f3fellsnes a\u00f0 f\u00e1 s\u00e9r skrei\u00f0. Hann rak marga hesta og rei\u00f0    heiman til Mela \u00ed Hr\u00fatafj\u00f6r\u00f0 til Gamla m\u00e1gs s\u00edns. R\u00e9\u00f0st \u00fe\u00e1    til fer\u00f0ar me\u00f0 Atla Gr\u00edmur \u00de\u00f3rhallsson, br\u00f3\u00f0ir Gamla, vi\u00f0    annan mann. Ri\u00f0u \u00feeir Haukadalsskar\u00f0 vestur og svo sem liggur    \u00fat \u00e1 Nes, keyptu \u00fear skrei\u00f0 mikla og b\u00e1ru \u00e1 sj\u00f6 hestum, sneru    heimlei\u00f0is er \u00feeir voru alb\u00fanir."}}