{"originalTitle": "Grettis_Saga_Chapter_49", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_49", "text": {"0": "\u00de\u00f3roddur dr\u00e1pust\u00fafur fr\u00e9ttist fyrir hver a\u00f0 vegi\u00f0 mundi hafa    \u00deorbj\u00f6rn og \u00fe\u00e1 fe\u00f0ga. Og er \u00feeir komu til Reykja var \u00feeim    sagt a\u00f0 Grettir hef\u00f0i \u00fear komi\u00f0 og l\u00fdst v\u00edgunum \u00e1 hendur s\u00e9r.    \u00de\u00f3roddur \u00fe\u00f3ttist n\u00fa sj\u00e1 hversu fari\u00f0 haf\u00f0i. F\u00f3r hann \u00fe\u00e1 til    Bjargs og var \u00fear mart manna fyrir og spur\u00f0i hvort Grettir    v\u00e6ri \u00fear.    H\u00fasfreyja sag\u00f0i a\u00f0 hann haf\u00f0i \u00e1 burt ri\u00f0i\u00f0 og h\u00fan f\u00e6ri hann    ekki \u00ed fylgsni \"ef hann v\u00e6ri h\u00e9r. Munu\u00f0 \u00fe\u00e9r n\u00fa vel vi\u00f0 una a\u00f0    svo b\u00fai\u00f0 standi. Var ekki ofhefnt fyrir v\u00edg Atla \u00fe\u00f3 a\u00f0 \u00feetta    k\u00e6mi fyrir. Spur\u00f0u\u00f0 \u00fe\u00e9r ekki a\u00f0 \u00fe\u00f3tt eg hef\u00f0i skapraun af    \u00fev\u00ed. Er n\u00fa og vel \u00fe\u00f3 svo standi.\"    Ri\u00f0u \u00feeir \u00fe\u00e1 heim og \u00fe\u00f3tti ekki h\u00e6gt til a\u00f0ger\u00f0a.    Spj\u00f3ti\u00f0 \u00fea\u00f0 sem Grettir haf\u00f0i t\u00fdnt fannst ekki fyrr en \u00ed    \u00feeirra manna minnum er n\u00fa lifa. \u00dea\u00f0 spj\u00f3t fannst \u00e1 ofanver\u00f0um    d\u00f6gum Sturlu l\u00f6gmanns \u00de\u00f3r\u00f0arsonar og \u00ed \u00feeirri m\u00fdri er    \u00deorbj\u00f6rn f\u00e9ll og heitir \u00fear n\u00fa Spj\u00f3tsm\u00fdri. Og hafa menn \u00fea\u00f0    til merkja a\u00f0 \u00deorbj\u00f6rn hef\u00f0i \u00fear drepinn veri\u00f0 \u00fe\u00f3tt \u00ed sumum    st\u00f6\u00f0um segi a\u00f0 hann hafi \u00e1 Mi\u00f0fitjum drepinn veri\u00f0.    \u00deeir fr\u00e6ndur spyrja a\u00f0 Grettir var \u00ed Lj\u00e1rsk\u00f3gum. S\u00f6fnu\u00f0u \u00feeir    \u00fe\u00e1 m\u00f6nnum saman og \u00e6tlu\u00f0u til Lj\u00e1rsk\u00f3ga. En er Gamli var\u00f0    \u00feess var fr\u00e1 Melum ger\u00f0i hann \u00feeim \u00deorsteini og Gretti vissu    um fer\u00f0ir Hr\u00fatfir\u00f0inga.    Og er \u00deorsteinn var\u00f0 \u00feess var sendi hann Gretti inn \u00ed Tungu    til Snorra go\u00f0a \u00fev\u00ed a\u00f0 \u00fe\u00e1 var m\u00e1lfri\u00f0ur me\u00f0 \u00feeim og lag\u00f0i    hann \u00fea\u00f0 til r\u00e1\u00f0s me\u00f0 Gretti a\u00f0 hann beiddi Snorra \u00e1sj\u00e1. En    ef hann yr\u00f0i eigi vi\u00f0 ba\u00f0 hann Gretti fara vestur \u00e1    Reykjah\u00f3la til \u00deorgils Arasonar \"og mun hann vi\u00f0 \u00fe\u00e9r taka \u00ed    vetur. Hafst vi\u00f0 \u00ed Vestfj\u00f6r\u00f0um \u00fear til sem sj\u00f6tlast \u00feessi    m\u00e1laferli.\"    Grettir kva\u00f0st hans r\u00e1\u00f0um hl\u00edta mundu. Rei\u00f0 hann \u00fe\u00e1 inn \u00ed    Tungu og fann Snorra go\u00f0a a\u00f0 m\u00e1li og beiddi hann vi\u00f0t\u00f6ku.    Snorri svarar: \"Eg gerist n\u00fa gamall ma\u00f0ur og nenni eg n\u00fa ekki    a\u00f0 halda seka menn ef mig rekur \u00f6ngva nau\u00f0syn til. E\u00f0a hva\u00f0    bar n\u00fa til er \u00f6ldungurinn v\u00edsa\u00f0i \u00fe\u00e9r n\u00fa fr\u00e1 s\u00e9r?\"    Grettir kva\u00f0 \u00deorstein oft hafa vel til s\u00edn gert \"en fleira    mun n\u00fa vi\u00f0 \u00feurfa en hans eins ef duga skal.\"    Snorri m\u00e6lti: \"Til mun eg leggja or\u00f0 m\u00edn ef \u00fe\u00e9r m\u00e6tti li\u00f0 a\u00f0    ver\u00f0a en annars sta\u00f0ar skaltu til leita um vistaferli \u00fe\u00edn en    hj\u00e1 m\u00e9r.\"    Skildu \u00feeir a\u00f0 svo m\u00e6ltu. Sneri Grettir \u00fe\u00e1 vestur til    Reykjaness. Hr\u00fatfir\u00f0ingar komust me\u00f0 flokk sinn \u00e1 S\u00e1mssta\u00f0i.    \u00de\u00e1 fr\u00e9ttu \u00feeir a\u00f0 Grettir var burt \u00far Lj\u00e1rsk\u00f3gum og hurfu \u00fear    aftur."}}