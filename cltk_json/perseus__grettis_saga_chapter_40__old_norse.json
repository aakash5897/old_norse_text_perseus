{"originalTitle": "Grettis_Saga_Chapter_40", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_40", "text": {"0": "A\u00f0 j\u00f3lum kom Grettir til \u00feess b\u00f3nda er Einar h\u00e9t. Hann var    r\u00edkur ma\u00f0ur og kv\u00e6ntur og \u00e1tti d\u00f3ttur gjafvaxta er G\u00fdr\u00ed\u00f0ur er    nefnd. H\u00fan var fr\u00ed\u00f0 kona og \u00fe\u00f3tti harla g\u00f3\u00f0ur kostur. Einar    bau\u00f0 Gretti me\u00f0 s\u00e9r a\u00f0 vera um j\u00f3lin og \u00fea\u00f0 \u00fe\u00e1 hann.    \u00dea\u00f0 var \u00fe\u00e1 v\u00ed\u00f0a \u00ed Noregi a\u00f0 markarmenn og illvirkjar hlupu    ofan af m\u00f6rkum og skoru\u00f0u \u00e1 menn til kvenna en t\u00f3ku \u00e1 burt f\u00e9    manna me\u00f0 ofr\u00edki ef eigi var li\u00f0sfj\u00f6ldi fyrir.    Svo bar h\u00e9r til a\u00f0 \u00fea\u00f0 var einn dag \u00e1 j\u00f3lunum a\u00f0 komu til    Einars b\u00f3nda illvirkjar margir saman. H\u00e9t s\u00e1 Sn\u00e6kollur sem    fyrir \u00feeim var. Hann var berserkur mikill. Hann skora\u00f0i \u00e1    Einar b\u00f3nda a\u00f0 hann skyldi leggja upp vi\u00f0 hann d\u00f3ttur s\u00edna    e\u00f0a verja hana ef hann \u00fe\u00e6ttist ma\u00f0ur til. En b\u00f3ndi var \u00fe\u00e1 af    \u00e6skuskei\u00f0i og engi styrjaldarma\u00f0ur.    \u00de\u00f3tti honum n\u00fa mikill vandi a\u00f0 h\u00f6ndum kominn og spur\u00f0i Gretti    \u00ed hlj\u00f3\u00f0i hva\u00f0 hann vildi til leggja \"\u00fev\u00ed a\u00f0 \u00fe\u00fa ert kalla\u00f0ur    fr\u00e6gur ma\u00f0ur.\"    Grettir ba\u00f0 hann \u00fev\u00ed einu j\u00e1ta er honum \u00fe\u00e6tti s\u00e9r    sm\u00e1narlaust. Berserkurinn sat \u00e1 hesti og haf\u00f0i hj\u00e1lm \u00e1 h\u00f6f\u00f0i    og ekki spennt kinnbj\u00f6rgunum. Hann haf\u00f0i skj\u00f6ld j\u00e1rni rendan    fyrir s\u00e9r og l\u00e9t hann hi\u00f0 \u00f3gurlegasta.    Hann m\u00e6lti vi\u00f0 b\u00f3nda: \"Kj\u00f3s skj\u00f3tt annan hvorn kostinn. E\u00f0a    hva\u00f0 r\u00e6\u00f0ur s\u00e1 \u00fe\u00e9r hinn mikli hrottinn er \u00fear stendur hj\u00e1 \u00fe\u00e9r    e\u00f0a er ekki \u00fea\u00f0 a\u00f0 hann vilji eiga leik vi\u00f0 mig?\"    Grettir segir: \"Jafnkomi\u00f0 er \u00e1 me\u00f0 okkur b\u00f3nda \u00fev\u00ed a\u00f0 h\u00e9r er    hvorgi skefjuma\u00f0ur.\"    Sn\u00e6kollur m\u00e6lti: \"Heldur mun ykkur \u00e6gja vi\u00f0 mig a\u00f0 f\u00e1st ef eg    rei\u00f0ist.\"    \"\u00de\u00e1 veit \u00fea\u00f0 er reynt er,\" segir Grettir.    Berserkurinn fann n\u00fa undandr\u00e1tt \u00ed m\u00e1linu. T\u00f3k hann \u00fe\u00e1 a\u00f0    grenja h\u00e1tt og beit \u00ed skjaldarr\u00f6ndina og setti skj\u00f6ldinn upp    \u00ed munn s\u00e9r og gein yfir horni\u00f0 skjaldarins og l\u00e9t all\u00f3lmlega.    Grettir varpa\u00f0i s\u00e9r um v\u00f6llinn. Og er hann kemur jafnfram    hesti berserksins sl\u00e6r hann f\u00e6ti s\u00ednum ne\u00f0an undir    skjaldarspor\u00f0inn svo hart a\u00f0 skj\u00f6ldurinn gekk upp \u00ed munninn    svo a\u00f0 rifna\u00f0i kjafturinn en kj\u00e1lkarnir hlupu ofan \u00e1    bringuna. Hann haf\u00f0i \u00fe\u00e1 allt eitt atri\u00f0i\u00f0 a\u00f0 hann \u00fereif \u00ed    hj\u00e1lminn vinstri hendi og svipti v\u00edkinginum af baki en h\u00e6gri    hendi br\u00e1 hann saxinu er hann var gyr\u00f0ur me\u00f0 og setti \u00e1    h\u00e1lsinn svo af t\u00f3k h\u00f6fu\u00f0i\u00f0. En er \u00feetta s\u00e1u fylgdarmenn    Sn\u00e6kolls fl\u00fd\u00f0i sinn veg hver \u00feeirra. Ekki nennti Grettir a\u00f0    elta \u00fe\u00e1 \u00fev\u00ed hann s\u00e1 a\u00f0 engi var hugur \u00ed \u00feeim. \u00deakka\u00f0i b\u00f3ndi    honum vel fyrir \u00feetta verk og margir menn a\u00f0rir. \u00de\u00f3tti \u00feessi    atbur\u00f0ur b\u00e6\u00f0i vera af hvatleik og har\u00f0fengi unninn.    Var Grettir \u00fear um j\u00f3lin vel haldinn. Leysti b\u00f3ndi hann vel    af gar\u00f0i. F\u00f3r Grettir s\u00ed\u00f0an austur til T\u00fanbergs og hitti    \u00deorstein br\u00f3\u00f0ur sinn. T\u00f3k hann vi\u00f0 Gretti me\u00f0 bl\u00ed\u00f0u og spur\u00f0i    a\u00f0 fer\u00f0um hans og a\u00f0 hann vann berserkinn.    Grettir kva\u00f0 v\u00edsu:Snart \u00e1 sn\u00e6\u00f0ings portiSn\u00e6kolls \u00ferimu r\u00e6kis\u00edmunbukl, \u00fea\u00f0 er \u00f6kla\u00e1spyrnu f\u00e9kk \u00feyrnis.Svo tv\u00edskipti t\u00f3ptumtanngar\u00f0s hinn j\u00e1rnvar\u00f0ibrodda gangs, a\u00f0 \u00e1 bringu,b\u00e1lkr, rifnu\u00f0u kj\u00e1lkar.    \u00deorsteinn m\u00e6lti: \"Slyngt yr\u00f0i \u00fe\u00e9r um margt fr\u00e6ndi ef eigi    fylgdu slysin me\u00f0.\"    Grettir svarar: \"\u00deess ver\u00f0ur \u00fe\u00f3 geti\u00f0 er gert er.\""}}