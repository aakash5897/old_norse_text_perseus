{"originalTitle": "Grettis_Saga_Chapter_17", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_17", "text": {"0": "Hafli\u00f0i h\u00e9t ma\u00f0ur er bj\u00f3 \u00e1 Rey\u00f0arfelli \u00e1 Hv\u00edt\u00e1rs\u00ed\u00f0u. Hann var    siglingama\u00f0ur og \u00e1tti skip \u00ed f\u00f6rum. \u00dea\u00f0 st\u00f3\u00f0 uppi \u00ed Hv\u00edt\u00e1. S\u00e1    ma\u00f0ur var \u00e1 skipi me\u00f0 honum er B\u00e1r\u00f0ur h\u00e9t. Hann \u00e1tti konu    unga og fr\u00ed\u00f0a.    \u00c1smundur sendi mann til Hafli\u00f0a a\u00f0 hann skyldi taka vi\u00f0    Gretti og sj\u00e1 um me\u00f0 honum. Hafli\u00f0i kva\u00f0 s\u00e9r sagt a\u00f0 ma\u00f0urinn    v\u00e6ri vanstilltur en fyrir sakir vin\u00e1ttu \u00feeirra \u00c1smundar t\u00f3k    hann vi\u00f0 Gretti. Bj\u00f3st hann \u00fe\u00e1 til utanfer\u00f0ar. Engin vildi    \u00c1smundur fararefni f\u00e1 honum utan hafnest og l\u00edti\u00f0 af    va\u00f0m\u00e1lum. Grettir ba\u00f0 hann f\u00e1 s\u00e9r vopn nokku\u00f0.    \u00c1smundur segir: \"Ekki hefir \u00fe\u00fa m\u00e9r hl\u00fd\u00f0inn veri\u00f0. Veit eg og    eigi hva\u00f0 \u00fe\u00fa munir \u00fea\u00f0 me\u00f0 vopnum vinna er \u00fearft er. Mun eg    og \u00feau ekki til l\u00e1ta.\"    Grettir m\u00e6lti: \"\u00de\u00e1 er eigi \u00fea\u00f0 a\u00f0 launa sem eigi er gert.\"    S\u00ed\u00f0an skildu \u00feeir fe\u00f0gar me\u00f0 litlum k\u00e6rleikum. Margir b\u00e1\u00f0u    hann vel fara en f\u00e1ir aftur koma.    M\u00f3\u00f0ir hans fylgdi honum \u00e1 lei\u00f0. Og \u00e1\u00f0ur \u00feau skildu m\u00e6lti h\u00fan    svo: \"Eigi ertu svo af gar\u00f0i ger fr\u00e6ndi sem eg vildi svo vel    borinn ma\u00f0ur sem \u00fe\u00fa ert. \u00deykir m\u00e9r \u00fea\u00f0 mest \u00e1 skorta a\u00f0 \u00fe\u00fa    hefir ekki vopn \u00fea\u00f0 er neytt s\u00e9 en m\u00e9r segir svo hugur um a\u00f0    \u00fe\u00fa munir \u00feeirra vi\u00f0 \u00feurfa.\"    H\u00fan t\u00f3k \u00fe\u00e1 undan skikkju sinni sver\u00f0 b\u00fai\u00f0. \u00dea\u00f0 var allg\u00f3\u00f0ur    gripur.    H\u00fan m\u00e6lti \u00fe\u00e1: \"Sver\u00f0 \u00feetta \u00e1tti J\u00f6kull f\u00f6\u00f0urfa\u00f0ir minn og    hinir fyrri Vatnsd\u00e6lir og var \u00feeim sigurs\u00e6lt. Vil eg n\u00fa gefa    \u00fe\u00e9r sver\u00f0i\u00f0 og nj\u00f3t vel.\"    Grettir \u00feakka\u00f0i henni vel gj\u00f6fina og kva\u00f0 s\u00e9r \u00feetta betra    \u00feykja en a\u00f0rir f\u00e9munir \u00fe\u00f3tt meiri v\u00e6ru. S\u00ed\u00f0an f\u00f3r hann veg    sinn en \u00c1sd\u00eds ba\u00f0 honum margra hluta.    Grettir rei\u00f0 su\u00f0ur um hei\u00f0i og l\u00e9tti eigi fyrr en hann kom    su\u00f0ur yfir hei\u00f0i. Hafli\u00f0i t\u00f3k vel vi\u00f0 honum. Fann hann Gretti    og spur\u00f0i a\u00f0 fararefnum hans.    Grettir kva\u00f0 v\u00edsu:Hygg eg a\u00f0 heiman byggiheldr au\u00f0igir snau\u00f0an,blakk\u00feollr byrjar skikkju,bei\u00f0endr m\u00f3ins lei\u00f0ar.Enn r\u00e9\u00f0 or\u00f0skvi\u00f0 sannaau\u00f0norn vi\u00f0 mig fornanern, a\u00f0 best er barni,bensk\u00f3\u00f0s fyr gj\u00f6f, m\u00f3\u00f0ir.    Hafli\u00f0i kva\u00f0 \u00fea\u00f0 s\u00fdnt a\u00f0 henni var mest um hann huga\u00f0.    L\u00e9tu \u00feeir \u00ed haf \u00feegar \u00feeir voru b\u00fanir og byr gaf. Og er \u00feeir    komu \u00fat yfir grunn \u00f6ll undu \u00feeir segl. Grettir ger\u00f0i s\u00e9r gr\u00f3f    undir b\u00e1tinum og vildi \u00fea\u00f0an hvergi hr\u00e6ra sig, hvorki til    austra n\u00e9 a\u00f0 segli a\u00f0 vinna, og ekki starfa \u00fea\u00f0 sem hann \u00e1tti    a\u00f0 skipi a\u00f0 gera til jafna\u00f0ar vi\u00f0 a\u00f0ra menn. Eigi vildi hann    og kaupa af s\u00e9r.    \u00deeir sigldu su\u00f0ur um Reykjarnes og svo su\u00f0ur fyrir land. Og    er landi\u00f0 var horfi\u00f0 fengu \u00feeir r\u00e9tt mikinn. Skipi\u00f0 var    heldur lekt og \u00feoldi illa r\u00e9ttinn. Fengu \u00feeir vos miki\u00f0.    Grettir l\u00e9t \u00fe\u00e1 fj\u00faka \u00ed kvi\u00f0linga. \u00dea\u00f0 l\u00edka\u00f0i m\u00f6nnum st\u00f3rilla.    Einn dag var \u00fea\u00f0 a\u00f0 ve\u00f0ur var b\u00e6\u00f0i hvasst og kalt. \u00de\u00e1 k\u00f6llu\u00f0u    sveinar, b\u00e1\u00f0u Gretti n\u00fa duga \"\u00fev\u00ed a\u00f0 oss k\u00f3lnar \u00e1 kl\u00f3num.\"    Grettir leit upp og m\u00e6lti:Happ er \u00fea\u00f0 ef h\u00e9r skal kroppnahver fingr \u00e1 kyrpingum.    Ekki fengu \u00feeir af honum starfann en l\u00edka\u00f0i n\u00fa verr en \u00e1\u00f0ur    og kv\u00e1\u00f0u hann skyldu taka gj\u00f6ld \u00e1 sj\u00e1lfum s\u00e9r fyrir n\u00ed\u00f0 sitt    og l\u00f6gleysu \u00fe\u00e1 er hann ger\u00f0i.    \"\u00deykir \u00fe\u00e9r betra,\" s\u00f6g\u00f0u \u00feeir, \"a\u00f0 klappa um kvi\u00f0inn \u00e1 konu    B\u00e1r\u00f0ar st\u00fdrimanns en a\u00f0 gera skyldu \u00fe\u00edna \u00e1 skipi og sl\u00edkt er    \u00f3\u00feolanda.\"    Ve\u00f0ri\u00f0 gekk upp a\u00f0 eins. St\u00f3\u00f0u \u00feeir \u00fe\u00e1 \u00ed austri svo a\u00f0 d\u00e6grum    skipti. \u00deeir heitu\u00f0ust \u00fe\u00e1 vi\u00f0 Gretti.    Og er Hafli\u00f0i heyr\u00f0i \u00feetta gekk hann \u00fear a\u00f0 er Grettir l\u00e1 og    m\u00e6lti: \"Eigi \u00feykir m\u00e9r samkeypi y\u00f0vart kaupmanna gott. \u00de\u00fa    gerir \u00feeim \u00f3l\u00f6g en n\u00ed\u00f0ir \u00fe\u00e1 \u00e1 svo gert ofan en \u00feeir heitast    a\u00f0 steypa \u00fe\u00e9r fyrir bor\u00f0. N\u00fa er sl\u00edkt \u00f3tilt\u00e6kilegt.\"    \"\u00dev\u00ed munu \u00feeir eigi r\u00e1\u00f0a tiltektum s\u00ednum?\" kva\u00f0 Grettir, \"en    \u00fea\u00f0 vildi eg a\u00f0 eftir dveldist einn e\u00f0a tveir hj\u00e1 m\u00e9r \u00e1\u00f0ur en    eg gangi fyrir bor\u00f0.\"    \"Sl\u00edkt er \u00f3geranda,\" sag\u00f0i Hafli\u00f0i. \"Mun oss aldrei vel gefa    ef \u00fe\u00e9r berist \u00feetta fyrir. Mun eg leggja r\u00e1\u00f0 til me\u00f0 \u00fe\u00e9r.\"    \"Hvert er \u00fea\u00f0?\" sag\u00f0i Grettir.    \"\u00deeir finna a\u00f0 vi\u00f0 \u00feig a\u00f0 \u00fe\u00fa n\u00ed\u00f0ir \u00fe\u00e1. N\u00fa vil eg,\" sag\u00f0i    Hafli\u00f0i, \"a\u00f0 \u00fe\u00fa kve\u00f0ir til m\u00edn nokkra n\u00ed\u00f0v\u00edsu og m\u00e1 vera a\u00f0    \u00feeir umberi betur vi\u00f0 \u00feig.\"    \"Aldrei kve\u00f0 eg til \u00fe\u00edn,\" sag\u00f0i Grettir, \"utan gott. Geri eg    \u00feig ekki l\u00edkan kyrpingum.\"    Hafli\u00f0i m\u00e6lti: \"Kve\u00f0a m\u00e1 svo a\u00f0 fegri s\u00e9 v\u00edsan ef grafin er    \u00fe\u00f3tt fyrst s\u00e9 eigi allf\u00f6gur.\"    \"\u00deetta hefi eg og n\u00e6gst til,\" sag\u00f0i Grettir.    Hafli\u00f0i f\u00f3r til \u00feeirra skipverja og m\u00e6lti: \"Miki\u00f0 er erfi\u00f0i    y\u00f0vart og von a\u00f0 y\u00f0ur l\u00edki illa vi\u00f0 Gretti.\"    \"Verri \u00feykja oss kvi\u00f0lingar hans en hvetvetna anna\u00f0,\" segja    \u00feeir.    Hafli\u00f0i m\u00e6lti \u00fe\u00e1 h\u00e1tt: \"Hann mun og illa af \u00fev\u00ed fara um    s\u00ed\u00f0ir.\"    En er Grettir heyrir Hafli\u00f0a \u00e1m\u00e6la s\u00e9r kva\u00f0 Grettir v\u00edsu:Anna\u00f0 var \u00fe\u00e1 er inni\u00e1t Hafli\u00f0i drafla,hann \u00fe\u00f3ttist \u00fe\u00e1 heima,hvellr a\u00f0 Rey\u00f0arfelli.N\u00fa dagver\u00f0ar darrad\u00f3ms skreytandi neytirtvisvar Tveggja nesjatakhreins degi einum.    Kaupm\u00f6nnum \u00fe\u00f3tti allilla og s\u00f6g\u00f0u a\u00f0 hann skyldi eigi til    einskis gera a\u00f0 n\u00ed\u00f0a Hafli\u00f0a b\u00f3nda.    Hafli\u00f0i m\u00e6lti \u00fe\u00e1: \"N\u00f3ga hefir Grettir ver\u00f0leika til \u00feess \u00fe\u00f3tt    \u00fe\u00e9r ger\u00f0u\u00f0 honum nokkra sm\u00e1n en eigi vil eg hafa s\u00e6md m\u00edna \u00ed    ve\u00f0i til m\u00f3ts vi\u00f0 illgirni hans og forsj\u00e1leysi. N\u00fa munum v\u00e9r    \u00feessa ekki a\u00f0 sinni hefna me\u00f0an v\u00e9r erum \u00ed svo miklum h\u00e1ska    staddir en minnist \u00feessa \u00fe\u00e1 er \u00fe\u00e9r komi\u00f0 \u00e1 land ef y\u00f0ur    l\u00edkar.\"    \u00deeir segja: \"Mun oss eigi mega sem \u00fe\u00e9r? Hva\u00f0 mun oss heldur    b\u00edta n\u00ed\u00f0 en \u00feig?\"    Hafli\u00f0i ba\u00f0 \u00fe\u00e1 svo gera. \u00dea\u00f0an fr\u00e1 v\u00f6ndu\u00f0u skipmenn miklu    mi\u00f0ur um kvi\u00f0linga en \u00e1\u00f0ur. \u00deeir h\u00f6f\u00f0u har\u00f0a \u00fativist og    langa. Komu \u00fe\u00e1 lekar a\u00f0 skipinu. T\u00f3ku menn \u00fe\u00e1 a\u00f0 l\u00fdjast mj\u00f6g    \u00e1 erfi\u00f0i.    St\u00fdrimannskona s\u00fa hin unga var \u00fev\u00ed jafnan v\u00f6n a\u00f0 sauma a\u00f0    h\u00f6ndum Gretti og h\u00f6f\u00f0u skipverjar \u00fea\u00f0 mj\u00f6g \u00ed fleymingi vi\u00f0    hann.    Hafli\u00f0i gekk \u00fear til er Grettir l\u00e1 og kva\u00f0 v\u00edsu:Stattu upp \u00far gr\u00f3f, Grettir,grefr kn\u00f6rr hola v\u00f6rru.Minnstu \u00e1 m\u00e1l vi\u00f0 svannamegink\u00e1tr hinn gla\u00f0l\u00e1ta.Fast hefir hrund a\u00f0 h\u00f6ndum,h\u00f6r-Nauma, \u00fe\u00e9r sauma\u00f0.Skor\u00f0 vill a\u00f0 vel ver\u00f0irvi\u00f0r me\u00f0an land er ni\u00f0ri.    Grettir st\u00f3\u00f0 skj\u00f3tt upp og kva\u00f0:St\u00f6ndum upp \u00fe\u00f3 a\u00f0 undirallt\u00ed\u00f0um skip r\u00ed\u00f0i.Veit eg a\u00f0 v\u00edf mun l\u00e1taverr ef eg ligg \u00e1 knerri.\u00dev\u00ed mun \u00f6llungis illaaldygg kona hyggjahv\u00edt ef h\u00e9r skal l\u00e1tahvert sinn fyr mig vinna.    S\u00ed\u00f0an hlj\u00f3p hann aftur til \u00fear er \u00feeir voru a\u00f0 austrinum og    spur\u00f0i hva\u00f0 \u00feeir vildu a\u00f0 hann ger\u00f0i. \u00deeir s\u00f6g\u00f0u hann l\u00edti\u00f0    gott gera mundu.    Hann segir: \"Munur er a\u00f0 mannsli\u00f0i.\"    Hafli\u00f0i ba\u00f0 \u00fe\u00e1 eigi neita li\u00f0i hans \"m\u00e1 vera a\u00f0 hann \u00feykist    leysa s\u00ednar hendur ef hann b\u00fd\u00f0ur li\u00f0 sitt.\"    \u00de\u00e1 var ekki d\u00e6luaustur \u00e1 hafskipum. K\u00f6llu\u00f0u menn \u00fea\u00f0    byttuaustur e\u00f0a stampaustur. Hann var b\u00e6\u00f0i vossamur og    erfi\u00f0ur. Skyldi \u00fear hafa byttur tv\u00e6r. F\u00f3r \u00fe\u00e1 \u00f6nnur ni\u00f0ur er    \u00f6nnur f\u00f3r upp. Sveinar b\u00e1\u00f0u a\u00f0 Grettir skyldi s\u00f6kkva    byttunum, kv\u00e1\u00f0u n\u00fa reyna skyldu hva\u00f0 hann m\u00e6tti. Hann segir    a\u00f0 l\u00edtil raun mundi best um \u00fea\u00f0. Fer hann \u00fe\u00e1 ni\u00f0ur og s\u00f6kkti    byttunum og voru \u00fe\u00e1 fengnir til tveir a\u00f0 ausa m\u00f3ts vi\u00f0 hann.    H\u00e9ldust \u00feeir eigi lengi vi\u00f0 \u00e1\u00f0ur \u00feeir voru yfirkomnir af    m\u00e6\u00f0i. \u00de\u00e1 gengu til fj\u00f3rir og allt \u00e1 s\u00f6mu lei\u00f0. Svo segja    sumir menn a\u00f0 \u00e1tta jusu \u00feeir vi\u00f0 hann \u00e1\u00f0ur en lauk. Var \u00fe\u00e1 og    upp ausi\u00f0 skipi\u00f0. \u00dea\u00f0an af skiptist mj\u00f6g um or\u00f0alag kaupmanna    vi\u00f0 Gretti \u00fev\u00ed a\u00f0 \u00feeir s\u00e1u hva\u00f0 hann \u00e1tti undir s\u00e9r fyrir    afls sakir. Var hann og \u00fea\u00f0an fr\u00e1 hinn fr\u00e6knasti til li\u00f0s,    hvers sem vi\u00f0 \u00feurfti.    Ber \u00fe\u00e1 n\u00fa austur \u00ed haf. L\u00e1gu \u00e1 myrkur mikil. Fundu \u00feeir eigi    fyrr eina n\u00f3tt en \u00feeir sigldu upp \u00e1 sker skipinu svo a\u00f0 undan    gekk undirhluturinn. Var \u00fe\u00e1 hrundi\u00f0 b\u00e1tnum og fluttar af    konur og allt \u00fea\u00f0 er laust var. \u00dear var h\u00f3lmur l\u00edtil skammt    fr\u00e1 \u00feeim og f\u00e6r\u00f0u \u00feanga\u00f0 f\u00f6ng s\u00edn sem \u00feeir komust vi\u00f0 um    n\u00f3ttina.    En er l\u00fdsa t\u00f3k \u00e1ttu \u00feeir um a\u00f0 tala hvar \u00feeir voru komnir.    Kenndust \u00feeir \u00fe\u00e1 vi\u00f0 sem \u00e1\u00f0ur h\u00f6f\u00f0u fari\u00f0 milli landa a\u00f0 \u00feeir    voru komnir a\u00f0 Sunnm\u00e6ri \u00ed Noregi. \u00dear var ein ey skammt fr\u00e1    \u00feeim til meginlands er heitir H\u00e1ramarsey. \u00dear var bygg\u00f0 mikil    \u00ed eyjunni. \u00dear var og lends manns b\u00f3l."}}