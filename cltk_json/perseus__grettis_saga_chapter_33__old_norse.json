{"originalTitle": "Grettis_Saga_Chapter_33", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_33", "text": {"0": "Um vori\u00f0 f\u00e9kk \u00de\u00f3rhalli s\u00e9r hj\u00f3n og ger\u00f0i b\u00fa \u00e1 j\u00f6r\u00f0u sinni.    T\u00f3k \u00fe\u00e1 a\u00f0 minnka afturgangur me\u00f0an s\u00f3largangur var mestur.    Lei\u00f0 svo fram \u00e1 mi\u00f0sumar.    \u00deetta sumar kom \u00fat skip \u00ed H\u00fanavatni. \u00dear var \u00e1 s\u00e1 ma\u00f0ur er    \u00deorgautur h\u00e9t. Hann var \u00fatlendur a\u00f0 kyni, mikill og sterkur.    Hann haf\u00f0i tveggja manna afl. Hann var laus og einn fyrir    s\u00e9r. Hann vildi f\u00e1 starfa nokkurn \u00fev\u00ed hann var f\u00e9laus.    \u00de\u00f3rhallur rei\u00f0 til skips og fann \u00deorgaut, spur\u00f0i ef hann    vildi vinna fyrir honum. \u00deorgautur kva\u00f0 \u00fea\u00f0 vel mega vera og    kve\u00f0st eigi vanda \u00fea\u00f0.    \"Svo skaltu vi\u00f0 b\u00faast,\" segir \u00de\u00f3rhallur, \"sem \u00fear s\u00e9 ekki    veslingsm\u00f6nnum hent a\u00f0 vera fyrir afturg\u00f6ngum \u00feeim er \u00fear    hafa veri\u00f0 um hr\u00ed\u00f0 en eg vil ekki \u00feig \u00e1 t\u00e1lar draga.\"    \u00deorgautur svarar: \"Eigi \u00feykist eg upp gefinn \u00fe\u00f3 a\u00f0 eg sj\u00e1i    sm\u00e1vofur. Mun \u00fe\u00e1 eigi \u00f6\u00f0rum d\u00e6lt ef eg hr\u00e6\u00f0ist og ekki breg\u00f0    eg vist minni fyrir \u00fea\u00f0.\"    N\u00fa semur \u00feeim vel kaupstefnan og skal \u00deorgautur g\u00e6ta sau\u00f0fj\u00e1r    a\u00f0 vetri. Lei\u00f0 n\u00fa af sumari\u00f0. T\u00f3k \u00deorgautur vi\u00f0 f\u00e9nu a\u00f0    veturn\u00f3ttum. Vel l\u00edka\u00f0i \u00f6llum vi\u00f0 hann. Jafnan kom Gl\u00e1mur    heim og rei\u00f0 h\u00fasum.    \u00dea\u00f0 \u00fe\u00f3tti \u00deorgauti allk\u00e1tlegt og kva\u00f0 \u00fer\u00e6linn \u00feurfa mundu n\u00e6r    a\u00f0 ganga \"ef eg hr\u00e6\u00f0ist.\"    \u00de\u00f3rhallur ba\u00f0 hann hafa f\u00e1tt um \"er best a\u00f0 \u00fei\u00f0 reyni\u00f0 ekki    me\u00f0 ykkur.\"    \u00deorgautur m\u00e6lti: \"Sannlega er skekinn \u00fer\u00f3ttur \u00far y\u00f0ur og dett    eg ekki ni\u00f0ur milli d\u00e6gra vi\u00f0 skraf \u00feetta.\"    N\u00fa f\u00f3r svo fram um veturinn allt til j\u00f3la. A\u00f0fangakveld j\u00f3la    f\u00f3r sau\u00f0ama\u00f0ur til fj\u00e1r.    \u00de\u00e1 m\u00e6lti h\u00fasfreyja: \"\u00deurfa \u00fe\u00e6tti m\u00e9r a\u00f0 n\u00fa f\u00e6ri eigi a\u00f0    fornum br\u00f6g\u00f0um.\"    Hann svarar: \"Ver ekki hr\u00e6dd um \u00fea\u00f0 h\u00fasfreyja,\" sag\u00f0i hann.    \"Ver\u00f0a mun eitthvert s\u00f6gulegt ef eg kem ekki aftur.\"    S\u00ed\u00f0an gekk hann aftur til fj\u00e1r s\u00edns. Ve\u00f0ur var heldur kalt og    fj\u00fak miki\u00f0. \u00dev\u00ed var \u00deorgautur vanur a\u00f0 koma heim \u00fe\u00e1 er    h\u00e1lfr\u00f6kkva\u00f0 var en n\u00fa kom hann ekki heim \u00ed \u00fea\u00f0 mund. Komu    t\u00ed\u00f0amenn sem vant var. \u00deegar \u00fe\u00f3tti m\u00f6nnum eigi \u00f3l\u00edkt \u00e1    horfast sem fyrr. B\u00f3ndi vildi leita l\u00e1ta eftir sau\u00f0amanni en    t\u00ed\u00f0amenn t\u00f6ldust undan og s\u00f6g\u00f0ust eigi mundu h\u00e6tta s\u00e9r \u00fat \u00ed    tr\u00f6llahendur um n\u00e6tur og treystist b\u00f3ndi eigi a\u00f0 fara og var\u00f0    ekki af leitinni.    J\u00f3ladag er menn voru mettir f\u00f3ru menn til og leitu\u00f0u    sau\u00f0amanns. Gengu \u00feeir fyrst til dysjar Gl\u00e1ms \u00fev\u00ed a\u00f0 menn    \u00e6tlu\u00f0u af hans v\u00f6ldum mundi or\u00f0i\u00f0 um hvarf sau\u00f0amanns. En er    \u00feeir komu n\u00e6r dysinni s\u00e1u \u00feeir \u00fear mikil t\u00ed\u00f0indi og \u00fear fundu    \u00feeir sau\u00f0amann og var hann brotinn \u00e1 h\u00e1ls og lami\u00f0 sundur    hvert bein \u00ed honum. S\u00ed\u00f0an f\u00e6r\u00f0u \u00feeir hann til kirkju og var\u00f0    \u00f6ngum manni mein a\u00f0 \u00deorgauti s\u00ed\u00f0an. En Gl\u00e1mur t\u00f3k a\u00f0 magnast    af n\u00fdju. Ger\u00f0i hann n\u00fa svo miki\u00f0 af s\u00e9r a\u00f0 menn allir stukku    burt af \u00de\u00f3rhallsst\u00f6\u00f0um utan b\u00f3ndi einn og h\u00fasfreyja.    Nautama\u00f0ur haf\u00f0i \u00fear veri\u00f0 lengi hinn sami. Vildi \u00de\u00f3rhallur    hann ekki lausan l\u00e1ta fyrir g\u00f3\u00f0vilja sakir og geymslu. Hann    var miki\u00f0 vi\u00f0 aldur og \u00fe\u00f3tti honum miki\u00f0 a\u00f0 fara \u00e1 burt. S\u00e1    hann og a\u00f0 allt f\u00f3r a\u00f0 \u00f3nytju \u00fea\u00f0 er b\u00f3ndi \u00e1tti ef engi    geymdi.    Og einn t\u00edma eftir mi\u00f0jan vetur var \u00fea\u00f0 einn morgun a\u00f0    h\u00fasfreyja f\u00f3r til fj\u00f3ss a\u00f0 mj\u00f3lka k\u00fdr eftir t\u00edma. \u00de\u00e1 var    allj\u00f3st \u00fev\u00ed a\u00f0 engi treystist fyrr \u00fati a\u00f0 vera annar en    nautama\u00f0ur. Hann f\u00f3r \u00fat \u00feegar l\u00fdsti. H\u00fan heyr\u00f0i brak miki\u00f0 \u00ed    fj\u00f3si\u00f0 og beljan \u00f6skurlega. H\u00fan hlj\u00f3p inn \u00e6pandi og kva\u00f0st    eigi vita hver \u00f3d\u00e6mi um v\u00e6ru \u00ed fj\u00f3sinu. B\u00f3ndi gekk \u00fat og kom    til nautanna og stanga\u00f0i hvert anna\u00f0. \u00de\u00f3tti honum \u00fear eigi    gott og gekk inn a\u00f0 hl\u00f6\u00f0unni. Hann s\u00e1 hvar l\u00e1 nautama\u00f0ur og    haf\u00f0i h\u00f6fu\u00f0i\u00f0 \u00ed \u00f6\u00f0rum b\u00e1si en f\u00e6tur \u00ed \u00f6\u00f0rum. Hann l\u00e1 \u00e1 bak    aftur. B\u00f3ndi gekk a\u00f0 honum og \u00fereifa\u00f0i um hann, finnur br\u00e1tt    a\u00f0 hann er dau\u00f0ur og sundur hryggurinn \u00ed honum. Var hann    brotinn um b\u00e1shelluna.    N\u00fa \u00fe\u00f3tti b\u00f3nda eigi v\u00e6rt og f\u00f3r \u00ed burt af b\u00e6num me\u00f0 allt \u00fea\u00f0    sem hann m\u00e1tti \u00ed burt flytja. En allt kvikf\u00e9 \u00fea\u00f0 sem eftir    var deyddi Gl\u00e1mur og \u00fear n\u00e6st f\u00f3r hann um allan dalinn og    eyddi alla b\u00e6i upp fr\u00e1 Tungu.    Var \u00de\u00f3rhalli \u00fe\u00e1 me\u00f0 vinum s\u00ednum \u00fea\u00f0 eftir var vetrarins. Engi    ma\u00f0ur m\u00e1tti fara upp \u00ed dalinn me\u00f0 hest e\u00f0a hund \u00fev\u00ed a\u00f0 \u00fea\u00f0    var \u00feegar drepi\u00f0.    En er vora\u00f0i og s\u00f3largangur var sem mestur l\u00e9tti heldur    afturg\u00f6ngunum. Vildi \u00de\u00f3rhallur n\u00fa fara aftur til lands s\u00edns.    Ur\u00f0u honum ekki au\u00f0fengin hj\u00f3n en \u00fe\u00f3 ger\u00f0i hann b\u00fa \u00e1    \u00de\u00f3rhallsst\u00f6\u00f0um. F\u00f3r allt \u00e1 sama veg sem fyrr. \u00deegar a\u00f0    hausta\u00f0i t\u00f3k a\u00f0 vaxa reimleikar. Var \u00fe\u00e1 mest s\u00f3tt a\u00f0    b\u00f3ndad\u00f3ttur og svo f\u00f3r a\u00f0 h\u00fan l\u00e9st af \u00fev\u00ed. Margra r\u00e1\u00f0a var \u00ed    leita\u00f0 og var\u00f0 ekki a\u00f0 gert. \u00de\u00f3tti m\u00f6nnum til \u00feess horfast a\u00f0    ey\u00f0ast mundi allur Vatnsdalur ef eigi yr\u00f0u b\u00e6tur \u00e1 r\u00e1\u00f0nar."}}