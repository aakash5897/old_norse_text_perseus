{"originalTitle": "Grettis_Saga_Chapter_59", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_59", "text": {"0": "Ma\u00f0ur h\u00e9t G\u00edsli. Hann var sonur \u00deorsteins sem Snorri go\u00f0i l\u00e9t    drepa. G\u00edsli var mikill ma\u00f0ur og sterkur og afbur\u00f0arma\u00f0ur \u00ed    vopnum og kl\u00e6\u00f0um og ger\u00f0i um sig miki\u00f0 og nokku\u00f0 sj\u00e1lfh\u00e6linn.    Hann var siglingama\u00f0ur og kom \u00fea\u00f0 sumar \u00fat \u00ed Hv\u00edt\u00e1 er Grettir    haf\u00f0i einn vetur veri\u00f0 \u00ed fjallinu. \u00de\u00f3r\u00f0ur Kolbeinsson rei\u00f0    til skips. G\u00edsli fagna\u00f0i honum vel og bau\u00f0 honum varning sinn    sem hann vildi. \u00de\u00f3r\u00f0ur \u00fe\u00e1 \u00fea\u00f0 og t\u00f3ku \u00feeir tal me\u00f0 s\u00e9r.    G\u00edsli m\u00e6lti: \"Er \u00fea\u00f0 satt sem m\u00e9r er sagt a\u00f0 \u00fe\u00e9r ver\u00f0ur    r\u00e1\u00f0f\u00e1tt a\u00f0 koma \u00ed burt sk\u00f3garmanni \u00feeim er y\u00f0ur gerir margt    mein?\"    \u00de\u00f3r\u00f0ur sag\u00f0i: \"Ekki h\u00f6fum v\u00e9r til reynt en m\u00f6rgum l\u00edst hann    tors\u00f3ttlegur vera og hefir a\u00f0 \u00fev\u00ed m\u00f6rgum or\u00f0i\u00f0.\"    \"Von \u00feykir m\u00e9r a\u00f0 y\u00f0ur veiti \u00feungt vi\u00f0 Bj\u00f6rn er \u00fe\u00e9r reki\u00f0    eigi \u00feenna af y\u00f0ur. Er \u00fev\u00ed verr a\u00f0 eg mun of fjarri \u00ed vetur    a\u00f0 eg m\u00e6tti b\u00e6ta a\u00f0 \u00feessu r\u00e1\u00f0i.\"    \"Spyrja mun \u00fe\u00e9r best \u00feykja vi\u00f0 hann a\u00f0 eiga.\"    \"Eigi \u00fearftu a\u00f0 segja m\u00e9r fr\u00e1 Gretti,\" sag\u00f0i G\u00edsli. \"Reynt    hefi eg brattara \u00fe\u00e1 er eg var \u00ed herf\u00f6rum me\u00f0 Kn\u00fati konungi    hinum r\u00edka og fyrir vestan haf og \u00fe\u00f3tti eg verja mitt r\u00fam. Og    k\u00e6mi eg \u00ed f\u00e6ri vi\u00f0 hann \u00fe\u00e1 treysti eg m\u00e9r og vopnum m\u00ednum.\"    \u00de\u00f3r\u00f0ur svarar, kva\u00f0 hann eigi til einskis vinna skyldu ef    hann r\u00e9\u00f0i Gretti af \"er og meira f\u00e9 lagt til h\u00f6fu\u00f0s honum en    nokkrum \u00f6\u00f0rum sk\u00f3garmanni og voru \u00e1\u00f0ur sex merkur silfurs en    \u00ed sumar lag\u00f0i til \u00de\u00f3rir \u00far Gar\u00f0i \u00ferj\u00e1r merkur og \u00e6tla menn a\u00f0    s\u00e1 muni n\u00f3g til vinna er hl\u00fdtur.\"    \"Allt ver\u00f0ur til fj\u00e1rins unni\u00f0,\" sag\u00f0i G\u00edsli, \"og er oss eigi    s\u00edst kaupm\u00f6nnum. En n\u00fa skulum vi\u00f0 hlj\u00f3tt fara me\u00f0 \u00feessu tali.    Kann vera a\u00f0 hann s\u00e9 varari um sig,\" sag\u00f0i hann, \"\u00feegar hann    veit a\u00f0 eg er \u00ed r\u00e1\u00f0um me\u00f0 \u00fe\u00e9r og y\u00f0ur. Eg \u00e6tla a\u00f0 vera \u00ed    vetur \u00fat \u00e1 \u00d6lduhrygg e\u00f0a er nokku\u00f0 b\u00e6li hans \u00e1 veginum? Mun    hann eigi vi\u00f0 \u00feessu sj\u00e1. Skal eg ekki fj\u00f6lmenni draga a\u00f0    honum.\"    \u00de\u00f3r\u00f0i l\u00edka\u00f0i vel \u00feessi r\u00e1\u00f0ager\u00f0. Rei\u00f0 hann heim s\u00ed\u00f0an og l\u00e9t    kyrrt um \u00feetta.    H\u00e9r f\u00f3r sem m\u00e6lt er a\u00f0 oft er \u00ed holti heyrandi n\u00e6r. \u00deeir menn    h\u00f6f\u00f0u veri\u00f0 hj\u00e1 vi\u00f0urtali \u00feeirra G\u00edsla sem voru vinir Bjarnar    \u00ed H\u00edtardal og s\u00f6g\u00f0u honum innilega fr\u00e1. En er \u00feeir Grettir    fundust gat Bj\u00f6rn um fyrir honum, sag\u00f0i n\u00fa reyna mundu hversu    hann st\u00e6\u00f0i \u00e1 m\u00f3ti.    \"V\u00e6ri eigi \u00f3gaman,\" segir Bj\u00f6rn, \"\u00fe\u00f3 a\u00f0 \u00fe\u00fa hrektir fyrir    honum en drepir hann eigi ef \u00fe\u00fa m\u00e1tt anna\u00f0.\"    Grettir glotti vi\u00f0 og gaf s\u00e9r f\u00e1tt um.    N\u00e6r r\u00e9ttum um hausti\u00f0 f\u00f3r Grettir ofan \u00ed Flysjuhverfi og    s\u00f3tti s\u00e9r sau\u00f0i. Hann gat n\u00e1\u00f0 fj\u00f3rum geldingum. B\u00e6ndur ur\u00f0u    varir vi\u00f0 fer\u00f0 hans og f\u00f3ru eftir honum. \u00dea\u00f0 var mj\u00f6g    jafnsnemma a\u00f0 hann komst undir hl\u00ed\u00f0ina og hinir komust a\u00f0 og    vildu elta fr\u00e1 honum en ekki b\u00e1ru \u00feeir vopn \u00e1 hann. \u00deeir voru    sex saman og fl\u00e6ktust \u00e1 veginn fyrir hann. Honum ger\u00f0i hermt    vi\u00f0 sau\u00f0ina og \u00fereif tvo og kasta\u00f0i forbrekkis svo \u00feeir l\u00e1gu    \u00ed \u00f3viti. Og er hinir s\u00e1u \u00fea\u00f0 gengu \u00feeir a\u00f0 \u00f3djarflega.    Grettir t\u00f3k sau\u00f0ina og kr\u00e6kti saman \u00e1 hornunum og kasta\u00f0i um    s\u00edna \u00f6xl s\u00ednum tveimur, gekk s\u00ed\u00f0an upp \u00ed b\u00e6li sitt. B\u00e6ndur    hurfu aftur og \u00fe\u00f3ttust illt hafa af fengi\u00f0 og undu \u00feeir n\u00fa    verr en \u00e1\u00f0ur s\u00ednum hlut.    G\u00edsli sat vi\u00f0 skip um hausti\u00f0 \u00fear til er \u00fev\u00ed var til hlunns    r\u00e1\u00f0i\u00f0. Bar honum margt til dvala og var af \u00fev\u00ed s\u00ed\u00f0b\u00fainn og    rei\u00f0 litlu fyrir veturn\u00e6tur. F\u00f3r hann \u00fe\u00e1 sunnan og gisti    undir Hrauni fyrir sunnan H\u00edtar\u00e1.    Um morguninn \u00e1\u00f0ur G\u00edsli rei\u00f0 \u00fea\u00f0an tala\u00f0i hann til    fylgdarmanna sinna: \"N\u00fa skulum v\u00e9r r\u00ed\u00f0a \u00ed litkl\u00e6\u00f0um \u00ed dag og    l\u00e1tum sk\u00f3garmanninn \u00fea\u00f0 sj\u00e1 a\u00f0 v\u00e9r erum eigi sem a\u00f0rir    f\u00f6rumenn er h\u00e9r rekast daglega.\"    \u00deeir voru \u00fer\u00edr saman og ger\u00f0u svo. Og er \u00feeir komu \u00fat yfir    \u00e1na \u00fe\u00e1 tala\u00f0i hann enn til: \"H\u00e9r er m\u00e9r sagt til    sk\u00f3garmannsins upp \u00ed tindunum \u00feessum og ekki er h\u00e9r    grei\u00f0gengt. E\u00f0a mun honum eigi vel l\u00edka a\u00f0 finna oss og sj\u00e1    \u00feing vor?\"    \u00deeir kve\u00f0a hann jafnan vanan \u00feess.    \u00deenna morgun haf\u00f0i Grettir snemma upp sta\u00f0i\u00f0 \u00ed b\u00e6li s\u00ednu.    Ve\u00f0ur var kalt og frj\u00f3sanda og fallinn a\u00f0 snj\u00f3r og \u00fe\u00f3 l\u00edtill.    Hann s\u00e1 a\u00f0 \u00fer\u00edr menn ri\u00f0u sunnan yfir H\u00edtar\u00e1 og skein \u00e1    skr\u00fa\u00f0kl\u00e6\u00f0in og smelta skj\u00f6lduna. Gretti kom n\u00fa \u00ed hug hverjir    vera mundu og \u00feykist munu \u00feurfa a\u00f0 f\u00e1 s\u00e9r eitthvert plagg af    \u00feessum. Var honum forvitni \u00e1 a\u00f0 finna \u00fe\u00e1 er svo miki\u00f0    g\u00f6mbru\u00f0u, tekur n\u00fa vopn s\u00edn og hleypur n\u00fa ofan \u00ed skri\u00f0una.    Og er G\u00edsli heyr\u00f0i til a\u00f0 grj\u00f3ti\u00f0 sargla\u00f0i m\u00e6lti hann svo:    \"Ma\u00f0ur fer \u00fear ofan \u00far hl\u00ed\u00f0inni og heldur mikill og s\u00e1 vill    oss finna. Ver\u00f0um n\u00fa vi\u00f0 r\u00f6sklega \u00fev\u00ed a\u00f0 h\u00e9r ber vei\u00f0i \u00ed    hendur.\"    Fylgdarmenn hans s\u00f6g\u00f0u \u00feenna eigi mundu hlaupa \u00ed hendur \u00feeim    ef hann treysti s\u00e9r eigi \"og er vel a\u00f0 s\u00e1 hafi brek er    bei\u00f0ist.\"    Eftir \u00fea\u00f0 hlaupa \u00feeir af baki.    Grettir kom a\u00f0 \u00ed \u00fev\u00ed og t\u00f3k til kl\u00e6\u00f0sekks er G\u00edsli haf\u00f0i    fyrir aftan sig vi\u00f0 s\u00f6\u00f0ul sinn og m\u00e6lti: \"\u00deetta mun eg hafa.    Eg l\u00fdt oft a\u00f0 litlu.\"    G\u00edsli svarar: \"Eigi skal \u00fea\u00f0 vera e\u00f0a veist \u00fe\u00fa eigi vi\u00f0 hvern    er \u00fe\u00fa \u00e1tt um.\"    Grettir svarar: \"Eigi er m\u00e9r \u00fea\u00f0 svo gl\u00f6ggt um. Mun eg og    ekki a\u00f0 \u00feessu mannamun gera s\u00ed\u00f0an eg m\u00e6li til svo l\u00edtils.\"    \"Vera m\u00e1 a\u00f0 \u00fe\u00e9r \u00feyki l\u00edti\u00f0,\" segir hann, \"en heldur vil eg    l\u00e1ta \u00ferj\u00e1 tigu hundra\u00f0a. En ofarlega mun liggja \u00f3jafna\u00f0ur \u00ed    \u00fe\u00e9r og s\u00e6kjum a\u00f0 honum piltar og sj\u00e1um hva\u00f0 hann m\u00e1.\"    \u00deeir ger\u00f0u svo. Grettir l\u00e9t hefjast fyrir og veik a\u00f0 steini    \u00feeim er \u00fear stendur vi\u00f0 g\u00f6tuna og Grettishaf er kalla\u00f0 og    var\u00f0ist \u00fea\u00f0an. G\u00edsli eggja\u00f0i fast fylgdarmenn s\u00edna. Grettir    s\u00e1 n\u00fa a\u00f0 hann var ekki sl\u00edkur fullhugi sem hann l\u00e9st \u00fev\u00ed a\u00f0    hann st\u00f3\u00f0 jafnan \u00e1 baki m\u00f6nnum s\u00ednum. Gretti leiddist n\u00fa    \u00fe\u00f3fi\u00f0 og sveipa\u00f0i til saxinu og hj\u00f3 annan fylgdarmann G\u00edsla    banah\u00f6gg og hlj\u00f3p n\u00fa fr\u00e1 steininum og s\u00f3tti svo fast a\u00f0 G\u00edsli    hr\u00f6kk fyrir allt \u00fat me\u00f0 fjallinu. \u00de\u00e1 f\u00e9ll annar f\u00f6runautur    G\u00edsla.    Grettir m\u00e6lti \u00fe\u00e1: \"\u00dea\u00f0 s\u00e9r l\u00edtt \u00e1 a\u00f0 \u00fe\u00fa hefir v\u00ed\u00f0a vel fram    gengi\u00f0 og illa skilst \u00fe\u00fa vi\u00f0 \u00fe\u00edna f\u00e9laga.\"    G\u00edsli svarar: \"S\u00e1 er eldurinn heitastur er \u00e1 sj\u00e1lfum liggur    og er illt a\u00f0 f\u00e1st vi\u00f0 heljarmanninn.\"    Skiptust \u00feeir \u00fe\u00e1 f\u00e1m h\u00f6ggum vi\u00f0 \u00e1\u00f0ur en G\u00edsli kasta\u00f0i    vopnunum og hefir \u00e1 r\u00e1s undan \u00fat me\u00f0 fjallinu. Grettir gefur    honum t\u00f3m til a\u00f0 kasta \u00fev\u00ed sem honum l\u00edkar og \u00ed hvert sinn er    G\u00edsli s\u00e9r r\u00e1\u00f0r\u00fam til kasta\u00f0i hann einhverju kl\u00e6\u00f0i. F\u00f3r    Grettir aldrei har\u00f0ara eftir en sund var \u00ed milli \u00feeirra. Allt    hlj\u00f3p G\u00edsli \u00fat yfir fjalli\u00f0 og svo um \u00feveran Kald\u00e1rdal og svo    um \u00c1slaugarhl\u00ed\u00f0 og fyrir ofan Kolbeinssta\u00f0i og svo \u00fat \u00ed    Borgarhraun. \u00de\u00e1 var G\u00edsli \u00ed l\u00ednkl\u00e6\u00f0um einum og ger\u00f0ist n\u00fa    \u00e1kaflega m\u00f3\u00f0ur. Grettir f\u00f3r eftir og var jafnan \u00ed hendingu    me\u00f0 \u00feeim. Hann reif \u00fe\u00e1 upp hr\u00edslu mikla. En G\u00edsli l\u00e9tti eigi    fyrr en hann kom \u00fat a\u00f0 Haffjar\u00f0ar\u00e1. H\u00fan var gengin upp og ill    yfirfer\u00f0ar. G\u00edsli \u00e6tla\u00f0i \u00feegar \u00fat \u00e1 \u00e1na. Grettir snara\u00f0i \u00fe\u00e1    eftir honum og greip hann og kenndi \u00fe\u00e1 aflsmunar.    Rak Grettir hann \u00fe\u00e1 ni\u00f0ur undir sig og m\u00e6lti: \"Ertu G\u00edsli s\u00e1    er finna vildir Gretti \u00c1smundarson?\"    G\u00edsli svarar: \"Eg hefi n\u00fa fundi\u00f0 hann en eigi veit eg hversu    vi\u00f0 skiljumst og haf n\u00fa \u00fea\u00f0 sem \u00fe\u00fa hefir fengi\u00f0 en l\u00e1t mig    fara lausan.\"    Grettir m\u00e6lti: \"Ekki mun \u00fe\u00e9r skiljast \u00fea\u00f0 sem eg segi \u00fe\u00e9r og    ver\u00f0 eg n\u00fa a\u00f0 gera \u00fe\u00e9r \u00e1minning\" rekur s\u00ed\u00f0an skyrtuna fram    yfir h\u00f6fu\u00f0 honum og l\u00e6tur ganga l\u00edmann um bak honum og b\u00e1\u00f0ar    s\u00ed\u00f0urnar. En G\u00edsla f\u00fdsti jafnan a\u00f0 sn\u00faa s\u00e9r undir. Afh\u00fd\u00f0ir    Grettir hann me\u00f0 \u00f6llu og l\u00e9t hann s\u00ed\u00f0an lausan. Hugsa\u00f0i G\u00edsli    \u00fea\u00f0 a\u00f0 fyrr vildi hann ekki l\u00e6ra af Gretti en hafa sl\u00edka    flenging a\u00f0ra. Vann hann og aldrei oftar til sl\u00edkrar    h\u00fa\u00f0stroku.    En \u00feegar G\u00edsli kom f\u00f3tum undir sig hlj\u00f3p hann \u00fat \u00e1 hyl einn    mikinn og svima\u00f0i \u00fear yfir \u00e1na og kom um n\u00f3ttina \u00e1 \u00feann b\u00e6 er    \u00ed Hrossholti heitir og var \u00fe\u00e1 mj\u00f6g \u00fereka\u00f0ur. \u00dear l\u00e1 hann viku    og hlj\u00f3p bl\u00e1stur \u00ed b\u00fakinn. Eftir \u00fea\u00f0 f\u00f3r hann til vistar    sinnar.    Grettir sneri aftur og t\u00f3k upp \u00feing hans sem G\u00edsli haf\u00f0i    ni\u00f0ur kasta\u00f0 og f\u00e6r\u00f0i heim til s\u00edn og f\u00e9kk G\u00edsli ekki af \u00feeim    s\u00ed\u00f0an.    M\u00f6rgum \u00fe\u00f3tti \u00feetta maklega gert vi\u00f0 G\u00edsla fyrir umfang sitt    og raup er hann haf\u00f0i af s\u00e9r gert.    Grettir kva\u00f0 \u00feetta um sameign \u00feeirra:Rennr, s\u00e1 er rispar t\u00f6nnumraunl\u00edtt er skal b\u00edtast,marr, n\u00e9 m\u00e6\u00f0ist fyrri,mest fyr \u00f6\u00f0rum hesti.En fyr m\u00e9r um M\u00fdrarmargnenninn dag \u00feenna,fremd er hann firr\u00f0r og s\u00e6mdum,f\u00edsandi rann G\u00edsli.    Eftir um vori\u00f0 bj\u00f3st G\u00edsli til skips og bau\u00f0 \u00e1 \u00fev\u00ed mestan    varna\u00f0 a\u00f0 nokkur hlutur f\u00e6ri su\u00f0ur me\u00f0 fjalli, \u00fea\u00f0 sem hann    \u00e6tti, kva\u00f0 \u00fear sj\u00e1lfan fjandann fyrir vera. G\u00edsli rei\u00f0 su\u00f0ur    me\u00f0 sj\u00f3 alla lei\u00f0 til skips og fundust \u00feeir Grettir aldrei    s\u00ed\u00f0an og \u00fe\u00f3tti \u00f6ngvum til hans koma upp fr\u00e1 \u00fev\u00ed og er hann \u00far    s\u00f6gunni.    Enn versna\u00f0i me\u00f0 \u00feeim \u00de\u00f3r\u00f0i Kolbeinssyni og Gretti. Setti    \u00de\u00f3r\u00f0ur n\u00fa m\u00f6rg r\u00e1\u00f0 til a\u00f0 Grettir yr\u00f0i \u00e1 burt komi\u00f0 e\u00f0a    drepinn ella."}}