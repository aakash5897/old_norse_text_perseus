{"originalTitle": "Grettis_Saga_Chapter_5", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_5", "text": {"0": "Anna\u00f0 sumar bjuggust \u00feeir a\u00f0 fara vestur til \u00cdrlands. \u00de\u00e1    r\u00e9\u00f0ust \u00feeir B\u00e1lki og Hallvar\u00f0ur vestan um haf og f\u00f3ru \u00fat til    \u00cdslands \u00fev\u00ed a\u00f0 \u00fea\u00f0an voru sag\u00f0ir landskostir g\u00f3\u00f0ir. B\u00e1lki nam    land \u00ed Hr\u00fatafir\u00f0i. Hann bj\u00f3 \u00e1 B\u00e1lkast\u00f6\u00f0um hvorumtveggjum.    Hallvar\u00f0ur nam S\u00fagandafj\u00f6r\u00f0 og Sk\u00e1lav\u00edk til Stiga og bj\u00f3 \u00fear.    \u00deeir \u00der\u00e1ndur og \u00d6nundur komu \u00e1 fund Eyvindar austmanns og t\u00f3k    hann vel vi\u00f0 br\u00f3\u00f0ur s\u00ednum. En er hann vissi a\u00f0 \u00d6nundur var    \u00fear kominn \u00fe\u00e1 var\u00f0 hann rei\u00f0ur og vildi veita honum atg\u00f6ngu.    \u00der\u00e1ndur ba\u00f0 hann eigi \u00fea\u00f0 gera, kva\u00f0 \u00fea\u00f0 eigi standa a\u00f0 gera    \u00f3fri\u00f0 norr\u00e6num m\u00f6nnum, allra s\u00edst \u00feeim er me\u00f0 \u00f6ngri \u00f3spekt    fara. Eyvindur kva\u00f0 hann fari\u00f0 hafa fyrr og gert \u00f3fri\u00f0    Kjarval konungi, sag\u00f0i hann n\u00fa \u00feess skyldu gjalda. \u00c1ttu \u00feeir    br\u00e6\u00f0ur lengi um \u00feetta a\u00f0 tala allt \u00fear til er \u00der\u00e1ndur kva\u00f0    eitt skyldu ganga yfir \u00fe\u00e1 \u00d6nund b\u00e1\u00f0a. L\u00e9t \u00fe\u00e1 Eyvindur sefast.    Dv\u00f6ldust \u00feeir \u00fear lengi um sumari\u00f0 og f\u00f3ru \u00feeir me\u00f0 Eyvindi \u00ed    herfarir. \u00de\u00f3tti honum \u00d6nundur hinn mesti hreystima\u00f0ur. F\u00f3ru    \u00feeir til Su\u00f0ureyja um hausti\u00f0. Gaf Eyvindur \u00der\u00e1ndi arf allan    eftir f\u00f6\u00f0ur \u00feeirra ef Bj\u00f6rn anda\u00f0ist fyrr en \u00der\u00e1ndur. Voru    \u00feeir n\u00fa \u00ed Su\u00f0ureyjum \u00fear til er \u00feeir kv\u00e6ntust og nokkura    vetur s\u00ed\u00f0an."}}