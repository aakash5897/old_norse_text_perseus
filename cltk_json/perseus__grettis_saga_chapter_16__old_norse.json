{"originalTitle": "Grettis_Saga_Chapter_16", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_16", "text": {"0": "\u00deorkell krafla ger\u00f0ist n\u00fa gamall mj\u00f6g. Hann haf\u00f0i    Vatnsd\u00e6lago\u00f0or\u00f0 og var h\u00f6f\u00f0ingi mikill. Hann var aldavin    \u00c1smundar h\u00e6rulangs sem tengdum \u00feeirra h\u00e6f\u00f0i. Hann var \u00fev\u00ed    vanur a\u00f0 r\u00ed\u00f0a til Bjargs hvert vor a\u00f0 s\u00e6kja \u00feanga\u00f0 til    kynnis. Og enn ger\u00f0i hann svo n\u00e6sta vor eftir \u00fea\u00f0 er \u00e1\u00f0ur var    sagt a\u00f0 hann f\u00f3r til Bjargs.    T\u00f3ku \u00feeir \u00c1smundur og \u00c1sd\u00eds vi\u00f0 honum tveim h\u00f6ndum. Var hann    \u00fear \u00ferj\u00e1r n\u00e6tur og t\u00f6lu\u00f0u \u00feeir m\u00e1gar marga hluti milli s\u00edn.    \u00deorkell spur\u00f0i hversu \u00c1smundi seg\u00f0i hugur um sonu s\u00edna,    hverjir i\u00f0narmenn \u00feeir mundu ver\u00f0a. \u00c1smundur kve\u00f0st \u00e6tla a\u00f0    Atli yr\u00f0i b\u00fama\u00f0ur mikill, forsj\u00e1ll og f\u00e9ma\u00f0ur.    \u00deorkell segir: \"\u00dearfur ma\u00f0ur og \u00fe\u00e9r l\u00edkur. En hva\u00f0 segir \u00fe\u00fa    af Gretti?\"    \u00c1smundur m\u00e6lti: \"Af honum er \u00fea\u00f0 a\u00f0 segja a\u00f0 hann mun ver\u00f0a    sterkur ma\u00f0ur og \u00f3st\u00fdril\u00e1tur, \u00feykkjumikill og \u00feungur hefir    hann m\u00e9r or\u00f0i\u00f0.\"    \u00deorkell svarar: \"Eigi er \u00fea\u00f0 heillav\u00e6nlegt m\u00e1gur,\" sag\u00f0i    hann, \"en hversu skulum vi\u00f0 skipa \u00feingfer\u00f0 okkra \u00ed sumar?\"    \u00c1smundur svarar: \"Eg gerist \u00feungf\u00e6r og vildi eg sitja heima.\"    \"Viltu a\u00f0 Atli fari fyrir \u00feig?\" sag\u00f0i \u00deorkell.    \"Hann \u00feykist eg eigi missa mega,\" sag\u00f0i \u00c1smundur, \"fyrir    sakir starfa og a\u00f0dr\u00e1ttar en Grettir vill ekki starfa. Er    hann svo viti borinn a\u00f0 eg get a\u00f0 hann kunni halda upp    l\u00f6gskilum fyrir mig me\u00f0 \u00feinni umsj\u00e1.\"    \"\u00de\u00fa skalt r\u00e1\u00f0a m\u00e1gur,\" segir \u00deorkell.    Rei\u00f0 hann n\u00fa heim \u00fe\u00e1 er hann var b\u00fainn og leysti \u00c1smundur    hann burt me\u00f0 g\u00f3\u00f0um gj\u00f6fum.    Nokkru s\u00ed\u00f0ar bj\u00f3st \u00deorkell heiman til \u00feings. Hann rei\u00f0 me\u00f0    sex tigu manna. F\u00f3ru \u00feeir allir me\u00f0 honum er \u00ed hans go\u00f0or\u00f0i    voru. Kemur hann til Bjargs og rei\u00f0 Grettir \u00fea\u00f0an me\u00f0 honum.    \u00deeir ri\u00f0u su\u00f0ur hei\u00f0i \u00fe\u00e1 er Tv\u00edd\u00e6gra heitir. \u00c1ifangar voru    litlir \u00e1 fjallinu og ri\u00f0u \u00feeir mikinn ofan \u00ed bygg\u00f0ina. Og er    \u00feeir komu ofan \u00ed Flj\u00f3tstungu \u00fe\u00f3tti \u00feeim m\u00e1l a\u00f0 sofa og    hleyptu beislum af hestum s\u00ednum og l\u00e9tu ganga me\u00f0 s\u00f6\u00f0lum.    L\u00e1gu \u00feeir \u00e1fram langt og sv\u00e1fu. En er \u00feeir v\u00f6knu\u00f0u svipu\u00f0ust    menn a\u00f0 hestum s\u00ednum. H\u00f6f\u00f0u hestarnir sinn veg fari\u00f0 hver    \u00feeirra en sumir h\u00f6f\u00f0u velst. Grettir fann seinast sinn hest.    \u00dea\u00f0 var \u00fe\u00e1 h\u00e1ttur a\u00f0 menn vistu\u00f0u sig sj\u00e1lfir til \u00feings og    reiddu flestir mali um s\u00f6\u00f0la s\u00edna. S\u00f6\u00f0ull var undir kvi\u00f0i    ni\u00f0ri \u00e1 hesti Grettis en \u00ed burt malurinn. Fer hann n\u00fa til    leitar og fann eigi. S\u00e9r hann n\u00fa hvar ma\u00f0ur gengur. S\u00e1 f\u00f3r    hart. Grettir spyr hver \u00fear f\u00e6ri. Hann svarar og kva\u00f0st    Skeggi heita og vera h\u00faskarl nor\u00f0an \u00far \u00c1si \u00far Vatnsdal.    \"Er eg \u00ed fer\u00f0 me\u00f0 \u00deorkatli,\" sag\u00f0i hann, \"en m\u00e9r hefir tekist    til g\u00e1lauslega. Eg hefi t\u00fdnt vistamal m\u00ednum.\"    Grettir svarar: \"Eind\u00e6min eru verst. Eg hefi og t\u00fdnt mal \u00feeim    er eg \u00e1tti og leitum n\u00fa b\u00e1\u00f0ir samt.\"    \u00dea\u00f0 l\u00edka\u00f0i Skeggja vel. Ganga \u00feeir n\u00fa um hr\u00ed\u00f0. En er minnst    var\u00f0i tekur Skeggi \u00e1 r\u00e1s upp eftir m\u00f3unum, gr\u00edpur \u00fear upp    malinn. Grettir s\u00e1 er hann laut og spyr hva\u00f0 hann t\u00f3k upp.    \"Mal minn,\" segir Skeggi.    \"Hverjir bera \u00fea\u00f0 fleiri en \u00fe\u00fa?\" sag\u00f0i Grettir, \"og l\u00e1t mig    sj\u00e1 \u00fev\u00ed a\u00f0 mart er \u00f6\u00f0ru l\u00edkt.\"    Skeggi kva\u00f0 \u00f6ngvan mann taka af s\u00e9r \u00fea\u00f0 er hann \u00e6tti. Grettir    \u00fereif til malsins og togu\u00f0ust \u00feeir um hann og vildi sitt m\u00e1l    hvortveggi hafa.    \"Undarlega \u00e6tli\u00f0 \u00fe\u00e9r,\" segir h\u00faskarlinn, \"\u00fe\u00f3 a\u00f0 menn s\u00e9u eigi    jafnst\u00f3rau\u00f0gir allir sem \u00fe\u00e9r Vatnsd\u00e6lar a\u00f0 menn muni eigi    \u00feora a\u00f0 halda \u00e1 s\u00ednu fyrir y\u00f0ur.\"    Grettir kva\u00f0 \u00feetta ekki eftir mannvir\u00f0ingu ganga \u00fe\u00f3tt hver    hef\u00f0i \u00fea\u00f0 er \u00e6tti.    Skeggi m\u00e6lti: \"Of fjarri er n\u00fa Au\u00f0unn a\u00f0 kyrkja \u00feig sem vi\u00f0    knattleikinn.\"    \"Vel er \u00fea\u00f0,\" sag\u00f0i Grettir, \"en eigi muntu mig kyrkja hvern    veg sem hitt hefir veri\u00f0.\"    Skeggi greip \u00fe\u00e1 \u00f6xi og hj\u00f3 til Grettis. En er Grettir s\u00e1    \u00feetta \u00fereif hann vinstri hendi \u00f6xarskafti\u00f0 fyrir framan    hendur Skeggja svo a\u00f0 \u00feegar var\u00f0 laus. Grettir setti \u00fe\u00e1 s\u00f6mu    \u00f6xi \u00ed h\u00f6fu\u00f0 honum svo a\u00f0 \u00feegar st\u00f3\u00f0 \u00ed heila. F\u00e9ll h\u00faskarl \u00fe\u00e1    dau\u00f0ur til jar\u00f0ar.    Grettir t\u00f3k malinn og kastar um s\u00f6\u00f0ul sinn. Hann rei\u00f0 s\u00ed\u00f0an    eftir f\u00f6runautum s\u00ednum. \u00deorkell rei\u00f0 undan \u00fev\u00ed a\u00f0 hann vissi    eigi a\u00f0 \u00feetta mundi til hafa bori\u00f0. Menn s\u00f6knu\u00f0u n\u00fa Skeggja    \u00far flokkinum. En er Grettir fann \u00fe\u00e1 spyrja \u00feeir hann hva\u00f0    hann vissi til Skeggja.    Grettir kva\u00f0 \u00fe\u00e1 v\u00edsu:Hygg eg at hlj\u00f3p til Skeggjahamartr\u00f6ll me\u00f0 f\u00f6r rammri.Bl\u00f3\u00f0 var \u00e1 gunnar Gr\u00ed\u00f0igr\u00e1\u00f0r, fyr stundu \u00e1\u00f0an.S\u00fa gein of haus honumhar\u00f0mynnt og l\u00edtt spar\u00f0i,var eg hj\u00e1 vi\u00f0reign \u00feeira,v\u00edgtenn og klauf enni.    \u00de\u00e1 hlupu fylgdarmenn \u00deorkels upp og s\u00f6g\u00f0u ekki mundu tr\u00f6ll    hafa teki\u00f0 manninn um lj\u00f3san dag.    \u00deorkell \u00feagna\u00f0i og m\u00e6lti s\u00ed\u00f0an: \"\u00d6nnur efni munu \u00ed vera og    mun Grettir hafa drepi\u00f0 hann e\u00f0a hva\u00f0 bar til?\"    Grettir segir \u00fe\u00e1 allan \u00e1skilna\u00f0 \u00feeirra.    \u00deorkell m\u00e6lti: \"Allilla hefir \u00feetta til tekist. Skeggi var    fenginn til fylgdar vi\u00f0 mig en ma\u00f0ur g\u00f3\u00f0\u00e6tta\u00f0ur og mun eg    taka \u00e1m\u00e6li\u00f0 \u00e1 \u00feann h\u00e1tt a\u00f0 eg mun b\u00e6ta sl\u00edku sem d\u00e6mt ver\u00f0ur    en sektum m\u00e1 eg eigi r\u00e1\u00f0a. Eru tveir kostir fyrir hendi fyrir    \u00feig Grettir, hvort \u00fe\u00fa vilt heldur fara til \u00feings og h\u00e6tta \u00e1    hvern veg til tekst e\u00f0a hverfa h\u00e9r aftur.\"    Grettir kj\u00f6ri a\u00f0 fara til \u00feings og svo var a\u00f0 hann f\u00f3r. Var    \u00feetta m\u00e1l k\u00e6rt af erfingjum hins vegna. Gekk \u00deorkell til    handsala og h\u00e9lt upp f\u00e9b\u00f3tum en Grettir skyldi vera sekur og    vera utan \u00ferj\u00e1 vetur.    En er \u00feeir ri\u00f0u af \u00feingi h\u00f6f\u00f0ingjarnir \u00e1\u00f0u \u00feeir uppi undir    Sle\u00f0a\u00e1si \u00e1\u00f0ur en \u00feeir skildu. \u00de\u00e1 h\u00f3f Grettir stein \u00feann er    \u00fear liggur \u00ed grasinu og n\u00fa heitir Grettishaf. \u00de\u00e1 gengu til    margir menn a\u00f0 sj\u00e1 steininn og \u00fe\u00f3tti \u00feeim mikil fur\u00f0a a\u00f0 svo    ungur ma\u00f0ur skyldi hefja svo miki\u00f0 bjarg.    Rei\u00f0 Grettir heim til Bjargs og sag\u00f0i fr\u00e1 f\u00f6\u00f0ur s\u00ednum.    \u00c1smundur t\u00f3k l\u00edtt \u00e1 og kva\u00f0 hann \u00f3eir\u00f0armann ver\u00f0a mundu."}}