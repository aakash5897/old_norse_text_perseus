{"originalTitle": "Grettis_Saga_Chapter_7", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_7", "text": {"0": "\u00d6nundur f\u00f3r su\u00f0ur \u00e1 Rogaland og hitti \u00fear marga fr\u00e6ndur s\u00edna    og vini. Dvaldist hann \u00fear \u00e1 laun me\u00f0 \u00feeim manni er Kolbeinn    h\u00e9t. Hann spur\u00f0i a\u00f0 Haraldur konungur haf\u00f0i teki\u00f0 undir sig    eignir hans og skipa\u00f0 \u00feeim manni er H\u00e1rekur h\u00e9t. Hann var    \u00e1rma\u00f0ur konungs. \u00d6nundur f\u00f3r til hans um n\u00f3tt og t\u00f3k h\u00fas \u00e1    honum. Var H\u00e1rekur til h\u00f6ggs leiddur. \u00d6nundur t\u00f3k \u00fear allt    lausaf\u00e9 \u00fea\u00f0 er \u00feeir n\u00e1\u00f0u en brenndu b\u00e6inn. Haf\u00f0ist hann \u00fe\u00e1    vi\u00f0 \u00ed \u00fdmsum st\u00f6\u00f0um um veturinn.    \u00deetta haust drap Gr\u00edmur hersir \u00d6nd\u00f3tt kr\u00e1ku fyrir \u00fea\u00f0 er hann    n\u00e1\u00f0i eigi f\u00e9nu til handa konungi en Sign\u00fd kona \u00d6nd\u00f3tts bar \u00e1    skip allt lausaf\u00e9 \u00feeirra \u00feegar hina s\u00f6mu n\u00f3tt og f\u00f3r me\u00f0 sonu    s\u00edna, \u00c1smund og \u00c1sgr\u00edm, til Sighvats f\u00f6\u00f0ur s\u00edns. Litlu s\u00ed\u00f0ar    sendi h\u00fan sonu s\u00edna \u00ed S\u00f3knadal til H\u00e9\u00f0ins f\u00f3stra s\u00edns og undu    \u00feeir \u00fear litla hr\u00ed\u00f0 og vildu fara aftur til m\u00f3\u00f0ur sinnar.    F\u00f3ru \u00feeir s\u00ed\u00f0an og komu til Ingjalds tryggja \u00ed Hvini a\u00f0    j\u00f3lum. Hann t\u00f3k vi\u00f0 \u00feeim fyrir \u00e1eggjan Gy\u00f0u konu sinnar. Voru    \u00feeir \u00fear um veturinn.    Um vori\u00f0 kom \u00d6nundur \u00e1 Ag\u00f0ir nor\u00f0ur \u00fev\u00ed a\u00f0 hann haf\u00f0i spurt    fr\u00e1fall \u00d6nd\u00f3tts og a\u00f0 hann var drepinn. En er hann fann    Sign\u00fdju spur\u00f0i hann hana hverja li\u00f0veislu \u00feau vildu af honum    \u00feiggja. H\u00fan sag\u00f0i a\u00f0 \u00feau vildu gjarna hefna Gr\u00edmi hersi fyrir    v\u00edg \u00d6nd\u00f3tts. Var \u00fe\u00e1 sent eftir \u00d6nd\u00f3ttssonum og er \u00feeir fundu    \u00d6nund tr\u00e9f\u00f3t l\u00f6g\u00f0u \u00feeir saman lag sitt og h\u00e9ldu fr\u00e9ttum um    athafnir Gr\u00edms.    Um sumari\u00f0 var \u00f6lhita mikil a\u00f0 Gr\u00edms \u00fev\u00ed a\u00f0 hann haf\u00f0i bo\u00f0i\u00f0    heim Au\u00f0uni jarli. Og er \u00fea\u00f0 fr\u00e9ttu \u00feeir \u00d6nundur og    \u00d6nd\u00f3ttssynir f\u00f3ru \u00feeir til b\u00e6jar Gr\u00edms og b\u00e1ru \u00fear eld a\u00f0    h\u00fasum, \u00fev\u00ed a\u00f0 \u00feeir komu \u00e1 \u00f3vart, og brenndu Gr\u00edm hersi inni    og n\u00e6r \u00ferj\u00e1 tigu manna. \u00deeir t\u00f3ku \u00fear marga g\u00f3\u00f0a gripi.    \u00d6nundur f\u00f3r til sk\u00f3gar en \u00feeir br\u00e6\u00f0ur t\u00f3ku b\u00e1t Ingjalds    f\u00f3stra s\u00edns og reru \u00ed brott og l\u00e1gu \u00ed leyni skammt fr\u00e1 b\u00e6num.    Au\u00f0unn jarl kom til veislu sem \u00e6tla\u00f0 var og sakna\u00f0i \u00fear vinar    \u00ed sta\u00f0. Safna\u00f0i hann a\u00f0 s\u00e9r m\u00f6nnum og dvaldist \u00fear nokkurar    n\u00e6tur og fr\u00e9ttist ekki til \u00d6nundar og \u00feeirra f\u00e9laga. Jarl    svaf \u00ed lofti einu vi\u00f0 \u00ferj\u00e1 menn.    \u00d6nundur vissi \u00f6ll t\u00ed\u00f0indi af b\u00e6num og sendi eftir \u00feeim    br\u00e6\u00f0rum. Og er \u00feeir fundust spur\u00f0i \u00d6nundur hvort \u00feeir vildu    heldur geyma b\u00e6inn e\u00f0a ganga a\u00f0 jarli. \u00deeir kj\u00f6ru a\u00f0 ganga a\u00f0    jarli. \u00deeir skutu stokki \u00e1 loftsdyrnar svo a\u00f0 hur\u00f0in    brotna\u00f0i. S\u00ed\u00f0an greip \u00c1smundur \u00fe\u00e1 tvo er voru me\u00f0 jarli og    rak ni\u00f0ur svo hart a\u00f0 \u00feeim h\u00e9lt vi\u00f0 bana. \u00c1sgr\u00edmur hlj\u00f3p a\u00f0    jarli og ba\u00f0 hann grei\u00f0a s\u00e9r f\u00f6\u00f0urgj\u00f6ld \u00fev\u00ed a\u00f0 hann haf\u00f0i    veri\u00f0 \u00ed atf\u00f6r og r\u00e1\u00f0um me\u00f0 Gr\u00edmi hersi \u00fe\u00e1 er \u00d6nd\u00f3ttur var    drepinn. Jarl kve\u00f0st ekki f\u00e9 hafa hj\u00e1 s\u00e9r og ba\u00f0 fresta um    gjaldi\u00f0. \u00c1sgr\u00edmur setti \u00fe\u00e1 spj\u00f3tsoddinn fyrir brj\u00f3st jarli og    ba\u00f0 hann grei\u00f0a \u00ed sta\u00f0. Jarl t\u00f3k \u00fe\u00e1 men af h\u00e1lsi s\u00e9r og \u00ferj\u00e1    gullhringa og gu\u00f0vefjarskikkju. \u00c1sgr\u00edmur t\u00f3k vi\u00f0 f\u00e9nu og gaf    jarli nafn og kalla\u00f0i hann Au\u00f0un geit.    \u00de\u00e1 er b\u00e6ndur og h\u00e9ra\u00f0smenn ur\u00f0u varir vi\u00f0 a\u00f0 \u00f3fri\u00f0ur mundi a\u00f0    kominn gengu \u00feeir \u00fat og vildu veita li\u00f0 jarli. Var\u00f0 \u00fear h\u00f6r\u00f0    hr\u00ed\u00f0 \u00fev\u00ed a\u00f0 \u00d6nundur haf\u00f0i margt manna. \u00dear f\u00e9llu margir g\u00f3\u00f0ir    b\u00e6ndur og hir\u00f0ir menn jarls. N\u00fa komu \u00feeir br\u00e6\u00f0ur og s\u00f6g\u00f0u    hversu fari\u00f0 haf\u00f0i me\u00f0 \u00feeim jarli.    \u00d6nundur kva\u00f0 \u00fea\u00f0 illa er jarl var eigi drepinn \"v\u00e6ri \u00fea\u00f0    Haraldi konungi hefnd nokkur fyrir \u00fea\u00f0 er v\u00e9r h\u00f6fum misst    fyrir honum.\"    \u00deeir kv\u00e1\u00f0u jarli \u00feetta meiri sm\u00e1n og f\u00f3ru s\u00ed\u00f0an \u00e1 brott og    inn \u00ed S\u00farnadal til Eir\u00edks \u00f6lf\u00fass, lends manns. Hann t\u00f3k vi\u00f0    \u00feeim \u00f6llum um veturinn.    \u00de\u00e1 h\u00f6f\u00f0u \u00feeir samdrykkju um j\u00f3lin vi\u00f0 \u00feann mann er Hallsteinn    h\u00e9t og kalla\u00f0ur hestur og veitti Eir\u00edkur fyrr vel og tr\u00falega.    S\u00ed\u00f0an veitti Hallsteinn og var\u00f0 \u00feeim \u00fe\u00e1 a\u00f0 \u00e1skilna\u00f0i. Hann    laust Eir\u00edk me\u00f0 d\u00fdrshorni. Eir\u00edkur gat eigi hefnt s\u00edn og f\u00f3r    heim vi\u00f0 \u00fea\u00f0.    \u00deetta l\u00edka\u00f0i st\u00f3rilla \u00d6nd\u00f3ttssonum og nokkuru s\u00ed\u00f0ar f\u00f3r    \u00c1sgr\u00edmur til b\u00e6jar Hallsteins og gekk inn einn og veitti    Hallsteini mikinn \u00e1verka. \u00deeir hlupu upp sem inni voru og    s\u00f3ttu a\u00f0 \u00c1sgr\u00edmi. \u00c1sgr\u00edmur var\u00f0ist vel og komst \u00far h\u00f6ndum    \u00feeim \u00ed myrkrinu en \u00feeir \u00fe\u00f3ttust drepa hann.    \u00dea\u00f0 fr\u00e9ttu \u00feeir \u00d6nundur og \u00c1smundur og hug\u00f0u a\u00f0 \u00c1sgr\u00edmur v\u00e6ri    dau\u00f0ur og \u00fe\u00f3ttust ekki mega a\u00f0 gera. R\u00e9\u00f0 Eir\u00edkur \u00feeim a\u00f0 \u00feeir    leitu\u00f0u til \u00cdslands, kva\u00f0 \u00feeim ekki mundu duga a\u00f0 vera \u00fear \u00ed    landi \u00feegar konungur m\u00e6tti s\u00e9r svo vi\u00f0 koma. \u00deeir ger\u00f0u svo,    bjuggust n\u00fa til \u00cdslands og haf\u00f0i sitt skip hvor \u00feeirra.    Hallsteinn l\u00e1 \u00ed s\u00e1rum og l\u00e9st \u00e1\u00f0ur \u00feeir \u00d6nundur sigldu.    Kolbeinn r\u00e9\u00f0st \u00ed skip me\u00f0 \u00d6nundi, s\u00e1 er fyrr er geti\u00f0."}}