{"originalTitle": "Grettis_Saga_Chapter_23", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_23", "text": {"0": "\u00dea\u00f0 var einn dag er Grettir og Arnbj\u00f6rn gengu \u00fati um str\u00e6ti    a\u00f0 skemmta s\u00e9r, og er \u00feeir komu fram fyrir gar\u00f0shli\u00f0 nokku\u00f0    hlj\u00f3p ma\u00f0ur fram \u00far gar\u00f0shli\u00f0inu me\u00f0 reidda \u00f6xi og hj\u00f3 til    Grettis tveim h\u00f6ndum. Hann var\u00f0i einskis um \u00feetta og gekk    undan seint. Arnbj\u00f6rn gat s\u00e9\u00f0 manninn, \u00fereif til Grettis og    hratt honum \u00e1fram svo hart a\u00f0 hann f\u00e9ll \u00e1 kn\u00e9. \u00d6xin kom \u00e1    her\u00f0arbla\u00f0i\u00f0 og renndi undir h\u00f6ndina. Var \u00fea\u00f0 miki\u00f0 s\u00e1r.    Grettir snara\u00f0ist vi\u00f0 fast, br\u00e1 saxinu. Hann kenndi a\u00f0 \u00fear    var kominn Hjarrandi. \u00d6xin st\u00f3\u00f0 f\u00f6st \u00ed str\u00e6tinu og var\u00f0 honum    seint a\u00f0 s\u00e9r a\u00f0 kippa. Og \u00ed \u00fev\u00ed hj\u00f3 Grettir til Hjarranda og    kom \u00e1 h\u00f6ndina uppi vi\u00f0 \u00f6xl svo af t\u00f3k. \u00de\u00e1 hlupu a\u00f0    fylgdarmenn Hjarranda fimm saman. Sl\u00f3 \u00fe\u00e1 \u00ed bardaga me\u00f0 \u00feeim.    Ur\u00f0u skj\u00f3tt umskipti. Dr\u00e1pu \u00feeir Grettir og Arnbj\u00f6rn \u00fe\u00e1 fimm    er me\u00f0 Hjarranda voru en einn komst undan og s\u00e1 f\u00f3r \u00feegar \u00e1    fund jarls og sag\u00f0i honum \u00feessi t\u00ed\u00f0indi.    Jarl var\u00f0 afar rei\u00f0ur er hann fr\u00e9tti \u00feetta og stefndi \u00feing    annan dag eftir. Kom \u00deorfinnur \u00e1 \u00feingi\u00f0.    Bar jarl sakir \u00e1 hendur Gretti um v\u00edgin en hann gekk vi\u00f0 og    sag\u00f0ist hann hafa \u00e1tt hendur s\u00ednar a\u00f0 verja.    \"Mun eg og hafa merki \u00e1 m\u00e9r,\" sag\u00f0i Grettir. \"Hef\u00f0i eg bana    af fengi\u00f0 ef Arnbj\u00f6rn hef\u00f0i eigi borgi\u00f0 m\u00e9r.\"    Jarl segir a\u00f0 \u00fea\u00f0 var illa er hann var eigi drepinn \"mun \u00fea\u00f0    ver\u00f0a margs manns bani ef \u00fe\u00fa lifir.\"    \u00de\u00e1 var til jarls kominn Bersi Sk\u00e1ld-Torfuson, f\u00e9lagi Grettis    og vin. Gengu \u00feeir \u00deorfinnur fyrir jarl og b\u00e1\u00f0u gri\u00f0a til    handa Gretti og bu\u00f0u a\u00f0 jarl skyldi einn d\u00e6ma um \u00feetta m\u00e1l    \u00feegar Grettir hefir gri\u00f0 og landsvist. Jarl var tregur \u00ed \u00f6llu    s\u00e1ttm\u00e1li en l\u00e9t \u00fe\u00f3 lei\u00f0ast eftir b\u00e6nasta\u00f0 \u00feeirra. Var \u00fe\u00e1    komi\u00f0 \u00e1 gri\u00f0um til vors fyrir h\u00f6nd Grettis en \u00fe\u00f3 vildi jarl    eigi s\u00e6ttast fyrr en vi\u00f0 v\u00e6ri Gunnar, br\u00f3\u00f0ir \u00feeirra Bjarnar    og Hjarranda. Gunnar var gar\u00f0sb\u00f3ndi \u00ed T\u00fansbergi.    Um vori\u00f0 stefndi jarl \u00feeim Gretti og \u00deorfinni austur til    T\u00fansbergs \u00fev\u00ed a\u00f0 hann \u00e6tla\u00f0i \u00fear a\u00f0 vera me\u00f0an mest a\u00f0sigling    var austur \u00fear. F\u00f3ru \u00feeir \u00fe\u00e1 austur \u00feanga\u00f0. Var jarl \u00fear    fyrir \u00ed b\u00e6num er \u00feeir komu austur.    Grettir fann \u00fear \u00deorstein dr\u00f3mund br\u00f3\u00f0ur sinn. T\u00f3k hann vi\u00f0    honum allvel og bau\u00f0 honum til s\u00edn. \u00deorsteinn var \u00fear    gar\u00f0sb\u00f3ndi \u00ed b\u00e6num. Sag\u00f0i Grettir honum af m\u00e1lum s\u00ednum og t\u00f3k    \u00deorsteinn vel undir en ba\u00f0 hann vera varan um sig fyrir    Gunnari. Lei\u00f0 n\u00fa svo fram \u00e1 vori\u00f0."}}