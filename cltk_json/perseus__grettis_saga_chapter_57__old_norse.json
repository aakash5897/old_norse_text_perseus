{"originalTitle": "Grettis_Saga_Chapter_57", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_57", "text": {"0": "\u00c1 al\u00feingi fr\u00e9tti \u00de\u00f3rir \u00far Gar\u00f0i dr\u00e1p \u00de\u00f3ris rau\u00f0skeggs.    \u00de\u00f3ttist hann n\u00fa sj\u00e1 a\u00f0 eigi var au\u00f0velt vi\u00f0 a\u00f0 eiga. T\u00f3k hann    \u00fe\u00e1 \u00fea\u00f0 til r\u00e1\u00f0s a\u00f0 hann rei\u00f0 vestur yfir hei\u00f0ar hinar ne\u00f0ri    af \u00feinginu og haf\u00f0i n\u00e6r \u00e1tta tigu manna og \u00e6tla\u00f0i a\u00f0 fara a\u00f0    taka Gretti af l\u00edfi. En er Gr\u00edmur \u00de\u00f3rhallsson vissi \u00fea\u00f0 \u00fe\u00e1    ger\u00f0i hann Gretti or\u00f0 og ba\u00f0 hann vera varan um sig. Grettir    hug\u00f0i jafnan a\u00f0 mannafer\u00f0um.    \u00dea\u00f0 var einn dag a\u00f0 hann s\u00e1 margra manna rei\u00f0 og stefndi til    bygg\u00f0a hans. Hlj\u00f3p hann \u00fe\u00e1 \u00ed hamraskar\u00f0 eitt og vildi eigi    renna \u00fev\u00ed a\u00f0 hann s\u00e1 eigi li\u00f0i\u00f0 allt. \u00cd \u00fev\u00ed kom \u00de\u00f3rir a\u00f0 me\u00f0    allt li\u00f0i\u00f0 og ba\u00f0 \u00fe\u00e1 n\u00fa ganga \u00ed milli bols og h\u00f6fu\u00f0s \u00e1 Gretti    og kva\u00f0 l\u00edti\u00f0 mundu fyrir illmenni\u00f0 leggjast.    Grettir svarar: \"Eigi er sopi\u00f0 \u00fe\u00f3 a\u00f0 \u00ed ausuna s\u00e9 komi\u00f0. Hafi\u00f0    \u00fe\u00e9r og langt til s\u00f3tt og munu nokkurir f\u00e1 leiksmark \u00e1\u00f0ur en    v\u00e9r skiljum.\"    \u00de\u00f3rir eggja\u00f0i mj\u00f6g menn til ats\u00f3knar. Hamraskar\u00f0i\u00f0 var mj\u00f3tt    svo a\u00f0 hann gat vel vari\u00f0 \u00f6\u00f0rumegin en \u00fea\u00f0 undra\u00f0ist hann a\u00f0    aldrei var a\u00f0 baki honum gengi\u00f0 svo a\u00f0 honum yr\u00f0i mein a\u00f0    \u00fev\u00ed. F\u00e9llu \u00fe\u00e1 menn af \u00de\u00f3ri en sumir ur\u00f0u s\u00e1rir en \u00feeir g\u00e1tu    ekki a\u00f0 gert.    \u00de\u00e1 m\u00e6lti \u00de\u00f3rir: \"\u00dea\u00f0 hefi eg spurt,\" sag\u00f0i hann, \"a\u00f0 Grettir    v\u00e6ri afbrag\u00f0sma\u00f0ur fyrir hreysti sakir og hugar en \u00fea\u00f0 vissi    eg aldrei a\u00f0 hann v\u00e6ri svo fj\u00f6lkunnigur sem n\u00fa s\u00e9 eg \u00fev\u00ed a\u00f0    \u00fear falla h\u00e1lfu fleiri sem hann horfir bakinu vi\u00f0. N\u00fa s\u00e9 eg    a\u00f0 h\u00e9r er vi\u00f0 tr\u00f6ll a\u00f0 eiga en ekki vi\u00f0 menn.\"    Bi\u00f0ur hann \u00fe\u00e1 fr\u00e1 hverfa og svo var gert. Grettir undra\u00f0ist    \u00fev\u00ed svo m\u00e1tti ver\u00f0a en \u00fe\u00f3 var hann \u00e1kaflega m\u00f3\u00f0ur. \u00de\u00f3rir    sneri \u00e1 burt og hans menn og ri\u00f0u nor\u00f0ur \u00e1 sveitir. \u00de\u00f3tti    m\u00f6nnum \u00feeirra fer\u00f0 hin sneypilegasta. Haf\u00f0i \u00de\u00f3rir l\u00e1ti\u00f0 \u00e1tj\u00e1n    menn en margir s\u00e1rir. Grettir veik n\u00fa upp \u00ed skar\u00f0i\u00f0 og fann    \u00fear mann mikinn vexti. Hann sat upp vi\u00f0 hamarinn og var s\u00e1r    mj\u00f6g.    Grettir spur\u00f0i hann a\u00f0 nafni en hann sag\u00f0ist Hallmundur heita    \"en \u00fea\u00f0 m\u00e1 eg segja \u00fe\u00e9r til kenningar a\u00f0 \u00fe\u00e9r \u00fe\u00f3tti eg fast    taka \u00ed taumana \u00e1 Kili um sumari\u00f0 er vi\u00f0 fundumst. \u00deykist eg    n\u00fa \u00fea\u00f0 hafa launa\u00f0 \u00fe\u00e9r.\"    \"\u00dea\u00f0 er v\u00edst,\" sag\u00f0i Grettir, \"a\u00f0 m\u00e9r \u00feykir \u00fe\u00fa hafa s\u00fdnt m\u00e9r    mikinn drengskap hven\u00e6r sem eg get \u00fea\u00f0 launa\u00f0 \u00fe\u00e9r.\"    Hallmundur segir: \"\u00dea\u00f0 vil eg n\u00fa a\u00f0 \u00fe\u00fa komir til heimkynna    minna \u00fev\u00ed a\u00f0 \u00fe\u00e9r mun langt \u00feykja h\u00e9r \u00e1 hei\u00f0inni.\"    Grettir kve\u00f0st \u00fea\u00f0 gjarnan vildu. N\u00fa fara \u00feeir b\u00e1\u00f0ir samt    su\u00f0ur undir Ballj\u00f6kul. \u00dear \u00e1tti Hallmundur helli st\u00f3ran og    d\u00f3ttur gilda vexti og sk\u00f6rulega. \u00deau ger\u00f0u vel vi\u00f0 Gretti og    gr\u00e6ddi h\u00fan \u00fe\u00e1 b\u00e1\u00f0a. \u00dear dvaldist Grettir lengi um sumari\u00f0.    Hann kva\u00f0 flokk um Hallmund og er \u00feetta \u00fear \u00ed:H\u00e1tt st\u00edgr h\u00f6llum f\u00e6tiHallmundr \u00ed sal fjalla.    \u00deessi v\u00edsa er \u00fear \u00ed:Var\u00f0 \u00ed Ve\u00f0rafir\u00f0iv\u00edgf\u00fas \u00e1 benst\u00edgana\u00f0r \u00ed Virfils ve\u00f0rivopnhr\u00ed\u00f0ar fram skr\u00ed\u00f0a.Kostr mun k\u00f6ppum traustumKeldhverfinga a\u00f0 erfa.Olli hvatr \u00far helliHallmundr er eg komst undan.    Svo hafa \u00feeir fr\u00e1 sagt a\u00f0 Grettir dr\u00e6pi sex menn \u00e1 fundinum    en Hallmundur t\u00f3lf. \u00de\u00e1 er \u00e1 lei\u00f0 sumari\u00f0 f\u00fdsti Gretti aftur    til bygg\u00f0a a\u00f0 finna vini s\u00edna og fr\u00e6ndur. Hallmundur ba\u00f0 hann    s\u00edn vitja er hann f\u00e6ri su\u00f0ur um land og h\u00e9t Grettir \u00fev\u00ed.    F\u00f3r hann \u00fe\u00e1 vestur til Borgarfjar\u00f0ar og \u00fea\u00f0an til    Brei\u00f0afjar\u00f0ardala og leita\u00f0i r\u00e1\u00f0a vi\u00f0 \u00deorstein Kuggason hvert    hann skyldi \u00fe\u00e1 \u00e1 leita.    En \u00deorsteini \u00fe\u00f3tti n\u00fa fj\u00f6lgast m\u00f3tst\u00f6\u00f0umenn hans og kva\u00f0 f\u00e1    mundu vi\u00f0 honum taka \"en fara m\u00e1ttu su\u00f0ur \u00e1 M\u00fdrar og vita    hvar \u00fear b\u00fdr fyrir.\"    Grettir f\u00f3r n\u00fa su\u00f0ur \u00e1 M\u00fdrar um hausti\u00f0."}}