{"originalTitle": "Grettis_Saga_Chapter_74", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_74", "text": {"0": "Svo er sagt a\u00f0 \u00fe\u00e1 er Grettir haf\u00f0i tvo vetur veri\u00f0 \u00ed Drangey    \u00fe\u00e1 h\u00f6f\u00f0u \u00feeir skori\u00f0 flest allt sau\u00f0f\u00e9 \u00fea\u00f0 sem \u00fear haf\u00f0i    veri\u00f0. En einn hr\u00fat l\u00e9tu \u00feeir lifa svo a\u00f0 geti\u00f0 s\u00e9. Hann var    h\u00f6sm\u00f6g\u00f3ttur a\u00f0 lit og hyrndur mj\u00f6g. A\u00f0 honum hentu \u00feeir miki\u00f0    gaman \u00fev\u00ed a\u00f0 hann var svo spakur a\u00f0 hann st\u00f3\u00f0 fyrir \u00fati og    rann eftir \u00feeim \u00fear sem \u00feeir gengu. Hann gekk heim til sk\u00e1la    \u00e1 kveldin og gneri hornum s\u00ednum vi\u00f0 hur\u00f0ina.    Gott \u00fe\u00f3tti \u00feeim \u00ed eyjunni \u00fev\u00ed a\u00f0 \u00fear var gott til matar fyrir    fugls sakir og eggja. En til eldivi\u00f0ar var \u00fear hneppst a\u00f0    afla og l\u00e9t Grettir jafnan \u00fer\u00e6linn kanna reka og rak \u00fear oft    kefli og bar \u00feau heim til elda. Ekki \u00feurftu \u00feeir br\u00e6\u00f0ur a\u00f0    starfa utan a\u00f0 fara \u00ed bjarg \u00fe\u00e1 er \u00feeim l\u00edka\u00f0i.    \u00der\u00e6llinn t\u00f3k a\u00f0 letjast mj\u00f6g \u00e1 starfanum. Ger\u00f0ist hann n\u00fa    m\u00f6glunarsamur og \u00f3geymnari en veri\u00f0 haf\u00f0i. Hann skyldi geyma    um eld hverja n\u00f3tt og bau\u00f0 Grettir mikinn varna\u00f0 \u00e1 \u00fev\u00ed \u00fev\u00ed a\u00f0    skip var ekki hj\u00e1 \u00feeim.    N\u00fa bar svo til a\u00f0 eldur slokkna\u00f0i fyrir \u00feeim \u00e1 einni n\u00f3tt. \u00de\u00e1    var\u00f0 Grettir styggur vi\u00f0 og kva\u00f0 \u00fea\u00f0 maklegt a\u00f0 Glaumur v\u00e6ri    h\u00fdddur. En hann, \u00fer\u00e6llinn, sag\u00f0i illa \u00e6vi s\u00edna a\u00f0 liggja h\u00e9r    \u00ed \u00fatleg\u00f0 en vera hraktur og bar\u00f0ur ef nokku\u00f0 mist\u00e6kist.    Grettir spur\u00f0i Illuga hva\u00f0 \u00fe\u00e1 v\u00e6ri til r\u00e1\u00f0a. En hann kva\u00f0st    eigi anna\u00f0 sj\u00e1 en \u00feeir mundu \u00fear ver\u00f0a a\u00f0 b\u00ed\u00f0a til \u00feess er    skip b\u00e6ri a\u00f0.    Grettir sag\u00f0i a\u00f0 \u00feeim var blint til \u00feess a\u00f0 \u00e6tla \"mun eg    heldur h\u00e6tta til hvort eg kemst til lands.\"    \"Miki\u00f0 \u00feykir m\u00e9r \u00fea\u00f0,\" segir Illugi, \"\u00fev\u00ed a\u00f0 vi\u00f0 erum upp    gefnir ef \u00fe\u00e9r ver\u00f0ur nokku\u00f0.\"    \"Ekki mun eg \u00e1 sundi drukkna,\" sag\u00f0i Grettir. \"En \u00fe\u00f3 mun eg    verr tr\u00faa \u00fer\u00e6lnum h\u00e9\u00f0an fr\u00e1 svo miki\u00f0 sem oss l\u00e1 h\u00e9r vi\u00f0.\"    \u00dea\u00f0 var vika sj\u00f3var sem skemmst var til lands \u00far eyjunni."}}