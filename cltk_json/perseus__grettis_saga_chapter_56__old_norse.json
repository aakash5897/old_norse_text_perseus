{"originalTitle": "Grettis_Saga_Chapter_56", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_56", "text": {"0": "\u00de\u00f3rir \u00ed Gar\u00f0i spyr n\u00fa hvar Grettir er ni\u00f0ur kominn og vildi    setja til eitthvert r\u00e1\u00f0 a\u00f0 hann yr\u00f0i drepinn.    Ma\u00f0ur h\u00e9t \u00de\u00f3rir rau\u00f0skeggur. Hann var manna gildastur og    v\u00edgama\u00f0ur mikill og fyrir \u00fea\u00f0 var hann sekur ger um allt    landi\u00f0. \u00de\u00f3rir \u00ed Gar\u00f0i sendi honum or\u00f0 og er \u00feeir fundust    beiddi hann Rau\u00f0skegg fara sendifer\u00f0 s\u00edna og drepa Gretti    hinn sterka. Rau\u00f0skeggur kva\u00f0 \u00fea\u00f0 eigi au\u00f0veldaverk, sag\u00f0i a\u00f0    Grettir var vitur ma\u00f0ur og var um sig.    \u00de\u00f3rir ba\u00f0 hann til r\u00e1\u00f0a \"og er sl\u00edkt drengilegt svo r\u00f6skum    manni sem \u00fe\u00fa ert en eg skal koma \u00fe\u00e9r \u00far sekt og \u00fear me\u00f0 gefa    \u00fe\u00e9r n\u00f3gt f\u00e9.\"    Vi\u00f0 \u00feessu r\u00e1\u00f0i t\u00f3k Rau\u00f0skeggur. Sag\u00f0i \u00de\u00f3rir honum hversu hann    skyldi a\u00f0 fara a\u00f0 vinna Gretti. Eftir \u00fea\u00f0 f\u00f3r Rau\u00f0skeggur    fyrir austan land \u00fev\u00ed a\u00f0 honum \u00fe\u00f3tti gruna mega s\u00ed\u00f0ur um    fer\u00f0ir s\u00ednar. Hann kom a\u00f0 Arnarvatnshei\u00f0i \u00fe\u00e1 er Grettir haf\u00f0i    veri\u00f0 \u00fear einn vetur. En er Grettir og Rau\u00f0skeggur fundust    beiddi hann Gretti vi\u00f0urt\u00f6ku.    Hann svarar: \"Eigi kann eg a\u00f0 l\u00e1ta fleiri svo oft leika a\u00f0    m\u00e9r sem s\u00e1 er h\u00e9r kom \u00ed fyrra haust og l\u00e9t allskjallk\u00e6nlega.    En \u00feegar hann haf\u00f0i h\u00e9r veri\u00f0 litla hr\u00ed\u00f0 sat hann um l\u00edf    mitt. N\u00fa mun eg eigi \u00e1 \u00fea\u00f0 h\u00e6tta oftar a\u00f0 taka vi\u00f0    sk\u00f3garm\u00f6nnum.\"    \u00de\u00f3rir svarar: \"Full vorkunn \u00feykir m\u00e9r \u00fe\u00e9r \u00e1 vera \u00fe\u00f3 a\u00f0 \u00fe\u00fa    tr\u00fair illa sk\u00f3garm\u00f6nnum en heyrt muntu m\u00edn hafa geti\u00f0 um    v\u00edgaferli og \u00f3jafna\u00f0 en aldrei um sl\u00edkt d\u00e1\u00f0leysi a\u00f0 sv\u00edkja    l\u00e1nardrottin minn. N\u00fa er \u00fev\u00ed illt illum a\u00f0 vera a\u00f0 margur    \u00e6tlar \u00fear annan eftir vera. Mundi eg og eigi hafa hinga\u00f0    fari\u00f0 ef eg \u00e6tti betra kosti en eigi \u00feykir m\u00e9r vi\u00f0 upp gefnir    ef vi\u00f0 veitumst a\u00f0. N\u00fa m\u00e1ttu h\u00e6tta \u00e1 vi\u00f0 mig fyrst hversu \u00fe\u00e9r    gest a\u00f0 m\u00e9r. L\u00e1t mig \u00fe\u00e1 fara \u00e1 burt ef \u00fe\u00fa finnur \u00f3dygg\u00f0 me\u00f0    m\u00e9r.\"    Grettir svarar: \"H\u00e6tta m\u00e1 eg enn \u00e1 vi\u00f0 \u00feig en vit \u00fea\u00f0 fyrir    v\u00edst ef eg gruna um svik vi\u00f0 \u00feig \u00fe\u00e1 ver\u00f0ur \u00fea\u00f0 \u00feinn bani.\"    \u00de\u00f3rir kva\u00f0 hann svo gera. Eftir \u00fea\u00f0 t\u00f3k Grettir vi\u00f0 honum og    fann hann \u00fea\u00f0 a\u00f0 hann mundi hafa tveggja manna megin til    hvers sem hann gekk. Var hann b\u00fainn til hvers sem Grettir    vildi senda hann. Til einkis \u00feurfti Grettir a\u00f0 v\u00edkjast og    aldrei haf\u00f0i honum \u00fe\u00f3tt \u00e6vi s\u00edn jafng\u00f3\u00f0 s\u00ed\u00f0an hann kom \u00ed    \u00fatleg\u00f0 en \u00fe\u00f3 var hann svo var um sig a\u00f0 aldrei s\u00e1 \u00de\u00f3rir f\u00e6ri    \u00e1 honum.    \u00de\u00f3rir rau\u00f0skeggur var tvo vetur hj\u00e1 Gretti \u00e1 hei\u00f0inni. T\u00f3k    honum n\u00fa a\u00f0 lei\u00f0ast \u00e1 hei\u00f0inni a\u00f0 vera, hugsar n\u00fa um hvert    r\u00e1\u00f0 hann skal gera \u00fea\u00f0 sem Grettir s\u00e6i eigi vi\u00f0.    Eina n\u00f3tt um vori\u00f0 kom \u00e1 stormvi\u00f0ri miki\u00f0 er \u00feeir voru \u00ed    svefni. Grettir vakna\u00f0i og spur\u00f0i hvar b\u00e1tur \u00feeirra v\u00e6ri.    \u00de\u00f3rir spratt upp og hlj\u00f3p til b\u00e1tsins og braut hann allan \u00ed    sundur og kasta\u00f0i \u00fdmsa vega brotunum og var \u00fev\u00ed l\u00edkt sem    ve\u00f0ri\u00f0 hef\u00f0i fleygt.    Eftir \u00fea\u00f0 gekk hann inn \u00ed sk\u00e1lann og m\u00e6lti h\u00e1tt: \"Eigi hefir    n\u00fa vel til tekist, vinur minn\", sag\u00f0i hann, \"a\u00f0 b\u00e1tur okkar    er allur brotinn \u00ed sundur en netin liggja langt \u00fat \u00ed vatni\u00f0.\"    \"S\u00e6k \u00fe\u00fa \u00feau \u00fe\u00e1,\" segir Grettir, \"\u00fev\u00ed a\u00f0 m\u00e9r \u00feykir \u00fe\u00e9r    sj\u00e1lfr\u00e1tt veri\u00f0 hafa er b\u00e1turinn er brotinn.\"    \u00de\u00f3rir svarar: \"\u00dea\u00f0 er svo \u00ed atgervi a\u00f0 m\u00e9r er minnst hent er    sund er. En flest anna\u00f0 \u00feykist eg reyna mega vi\u00f0 hvern annan    \u00f3breyttan mann. M\u00e1ttu \u00fea\u00f0 vita a\u00f0 eg hefi eigi \u00fe\u00e9r starf    \u00e6tla\u00f0 s\u00ed\u00f0an eg kom til \u00fe\u00edn. Mundi eg eigi bi\u00f0ja \u00feessa ef eg    v\u00e6ri til f\u00e6r a\u00f0 gera.\"    Grettir st\u00f3\u00f0 upp og t\u00f3k vopn s\u00edn og gekk til vatnsins. \u00dear    var svo vi\u00f0 vaxi\u00f0 a\u00f0 nes gekk fram \u00ed vatni\u00f0 en v\u00edkurhvarf    miki\u00f0 var \u00f6\u00f0rumegin nessins. Vatni\u00f0 var dj\u00fapt a\u00f0 landinu.    Grettir m\u00e6lti: \"Leggst \u00fat eftir netjunum og l\u00e1t mig sj\u00e1    hversu f\u00e6r ma\u00f0ur \u00fe\u00fa ert.\"    \"Sag\u00f0i eg \u00fe\u00e9r \u00e1\u00f0an,\" segir \u00de\u00f3rir, \"a\u00f0 eg er ekki syndur og    eigi veit eg hvar n\u00fa er garpskapur \u00feinn og \u00e1r\u00e6\u00f0i.\"    \"N\u00e1 mun eg netunum,\" sag\u00f0i Grettir, \"en sv\u00edk \u00fe\u00fa mig ekki er    eg tr\u00fai \u00fe\u00e9r.\"    \u00de\u00f3rir svarar: \"\u00c6tla \u00fe\u00fa m\u00e9r eigi sl\u00edka sv\u00edvir\u00f0ing og    d\u00e1\u00f0leysi.\"    Grettir m\u00e6lti: \"\u00de\u00fa munt sj\u00e1lfur gefa \u00fe\u00e9r raun hver \u00fe\u00fa ert.\"    S\u00ed\u00f0an kasta\u00f0i hann kl\u00e6\u00f0unum og vopnunum og lag\u00f0ist eftir    netunum. Sveipar hann \u00feeim saman og fer a\u00f0 landi og kastar    \u00feeim upp \u00e1 bakkann. Og er hann \u00e6tla\u00f0i \u00e1 land a\u00f0 ganga \u00fe\u00e1    greip \u00de\u00f3rir saxi\u00f0 og br\u00e1 skj\u00f3tt. Hann hlj\u00f3p \u00fe\u00e1 skj\u00f3tt \u00e1 m\u00f3ti    Gretti er hann st\u00e9 upp \u00e1 bakkann og hj\u00f3 til hans. Grettir    kasta\u00f0i s\u00e9r \u00e1 bak aftur ofan \u00ed vatni\u00f0 og s\u00f6kk sem steinn.    \u00de\u00f3rir horf\u00f0i \u00fat \u00e1 vatni\u00f0 og \u00e6tla\u00f0i a\u00f0 verja landi\u00f0 ef hann    k\u00e6mi upp. Kafa\u00f0i Grettir n\u00fa sem n\u00e6st bakkanum svo a\u00f0 \u00de\u00f3rir    m\u00e1tti ekki sj\u00e1 hann \u00fear til sem hann kom \u00ed v\u00edkina a\u00f0 baki    honum og gekk \u00fear \u00e1 land. Vi\u00f0 \u00feessu gat \u00de\u00f3rir eigi s\u00e9\u00f0. Fann    hann eigi fyrr en Grettir t\u00f3k hann upp yfir h\u00f6fu\u00f0 s\u00e9r og    f\u00e6r\u00f0i ni\u00f0ur svo hart a\u00f0 saxi\u00f0 hraut \u00far hendi honum og f\u00e9kk    Grettir teki\u00f0 \u00fea\u00f0 og haf\u00f0i ekki or\u00f0a vi\u00f0 hann og hj\u00f3 \u00feegar    h\u00f6fu\u00f0 af honum og lauk svo hans \u00e6vi.    Eftir \u00fea\u00f0 vildi Grettir aldrei vi\u00f0 sk\u00f3garm\u00f6nnum taka en \u00fe\u00f3    m\u00e1tti hann varla einn saman vera."}}