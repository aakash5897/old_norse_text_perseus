{"originalTitle": "Grettis_Saga_Chapter_39", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_39", "text": {"0": "\u00dea\u00f0 var einn dag \u00fe\u00e1 er konungur sat a\u00f0 m\u00e1lstefnu a\u00f0 Grettir    gekk fyrir konunginn og kvaddi hann vel.    Konungur leit vi\u00f0 honum og m\u00e6lti: \"Ertu Grettir hinn sterki?\"    Hann svarar: \"Kalla\u00f0ur hefi eg svo veri\u00f0 og er eg af \u00fev\u00ed h\u00e9r    kominn a\u00f0 eg v\u00e6nti af y\u00f0ur nokkurrar linunar um \u00fea\u00f0 illm\u00e6li    er m\u00e9r hefir kennt veri\u00f0 en eg \u00feykist \u00feessa eigi valdur.\"    \u00d3lafur konungur m\u00e6lti: \"\u00c6ri\u00f0 ertu gildur en eigi veit eg    hverja g\u00e6fu \u00fe\u00fa ber\u00f0 til a\u00f0 hrinda \u00feessu m\u00e1li af \u00fe\u00e9r. En    l\u00edkara v\u00e6ri a\u00f0 \u00fe\u00fa hef\u00f0ir eigi viljandi mennina inni brennt.\"    Grettir kva\u00f0st gjarna vilja af s\u00e9r koma \u00feessu \u00e1m\u00e6li ef    konungi \u00fe\u00e6tti \u00fea\u00f0 vera mega. Konungur ba\u00f0 hann satt fr\u00e1 segja    hversu fari\u00f0 hef\u00f0i me\u00f0 \u00feeim.    Grettir sag\u00f0i \u00fe\u00e1 allt sem \u00e1\u00f0ur var greint og \u00fea\u00f0 me\u00f0 a\u00f0 \u00feeir    lif\u00f0u allir er hann komst \u00fat me\u00f0 eldinn \"vil eg n\u00fa bj\u00f3\u00f0a mig    til sl\u00edkrar undanf\u00e6rslu sem y\u00f0ur \u00feykja l\u00f6g til standa.\"    \u00d3lafur konungur m\u00e6lti \u00fe\u00e1: \"Unna viljum v\u00e9r \u00fe\u00e9r a\u00f0 bera j\u00e1rn    fyrir \u00feetta m\u00e1l ef \u00fe\u00e9r ver\u00f0ur \u00feess au\u00f0i\u00f0.\"    Gretti l\u00edka\u00f0i \u00fea\u00f0 allvel. T\u00f3k hann n\u00fa a\u00f0 fasta til j\u00e1rnsins    og lei\u00f0 til \u00feess er s\u00e1 dagur kom er sk\u00edrslan skyldi fram    fara. \u00de\u00e1 gekk konungur til kirkju og biskup og fj\u00f6ldi f\u00f3lks    \u00fev\u00ed a\u00f0 m\u00f6rgum var forvitni \u00e1 a\u00f0 sj\u00e1 Gretti, svo miki\u00f0 sem af    honum var sagt. S\u00ed\u00f0an var Grettir til kirkju leiddur. Og er    hann kom til kirkjunnar litu \u00feeir margir til hans er fyrir    voru og t\u00f6lu\u00f0u \u00feeir a\u00f0 hann v\u00e6ri \u00f3l\u00edkur flestum m\u00f6nnum fyrir    sakir afls og vaxtar. Gekk Grettir n\u00fa innar eftir g\u00f3lfinu.    \u00de\u00e1 hlj\u00f3p fram piltur einn frumvaxta, heldur sviplegur, og    m\u00e6lti til Grettis: \"Undarlegur h\u00e1ttur er n\u00fa h\u00e9r \u00ed landi \u00feessu    \u00fear sem menn skulu kristnir heita a\u00f0 illvirkjar og r\u00e1nsmenn    og \u00fej\u00f3far skulu fara \u00ed fri\u00f0i og gera \u00feeim sk\u00edrslur. En hva\u00f0    mundi illmenninu fyrir ver\u00f0a nema for\u00f0a l\u00edfinu me\u00f0an hann    m\u00e6tti? H\u00e9r er n\u00fa einn \u00f3d\u00e1\u00f0ama\u00f0urinn er sannreyndur er a\u00f0    illvirkjum og hefir brennt inni saklausa menn og skal hann \u00fe\u00f3    enn n\u00e1 undanf\u00e6rslu og er \u00feetta allmikill \u00f3si\u00f0ur.\"    Hann f\u00f3r a\u00f0 Gretti og r\u00e9tti honum fingur og skar honum h\u00f6fu\u00f0    og kalla\u00f0i hann marg\u00fdgjuson og m\u00f6rgum \u00f6\u00f0rum illum n\u00f6fnum.    Gretti var\u00f0 skapf\u00e1tt mj\u00f6g vi\u00f0 \u00feetta og gat \u00fe\u00e1 eigi st\u00f6\u00f0va\u00f0    sig. Grettir reiddi \u00fe\u00e1 upp hnefann og sl\u00f3 piltinn undir eyra\u00f0    svo a\u00f0 hann l\u00e1 \u00feegar \u00ed \u00f3viti en sumir segja a\u00f0 hann v\u00e6ri    dau\u00f0ur \u00fe\u00e1 \u00feegar. En engi \u00fe\u00f3ttist vita hva\u00f0an sj\u00e1 piltur kom    e\u00f0a hva\u00f0 af honum var\u00f0 en \u00fea\u00f0 \u00e6tla menn helst a\u00f0 \u00fea\u00f0 hafi    veri\u00f0 \u00f3hreinn andi sendur til \u00f3heilla Gretti.    N\u00fa var\u00f0 hark miki\u00f0 \u00ed kirkjunni og var n\u00fa sagt til konunginum    a\u00f0 s\u00e1 bar\u00f0ist um sem j\u00e1rni\u00f0 skyldi bera.    \u00d3lafur konungur gekk n\u00fa fram \u00ed kirkjuna og s\u00e1 hva\u00f0 um var og    m\u00e6lti: \"Mikill \u00f3g\u00e6fuma\u00f0ur ertu Grettir,\" segir konungur, \"er    n\u00fa skyldi eigi sk\u00edrslan fram fara svo sem n\u00fa var allt til    b\u00fai\u00f0 og mun eigi h\u00e6gt a\u00f0 gera vi\u00f0 \u00f3g\u00e6fu \u00feinni.\"    Grettir svarar: \"\u00dea\u00f0 haf\u00f0i eg \u00e6tla\u00f0 a\u00f0 eg mundi meiri s\u00e6md    til y\u00f0var s\u00e6kja herra en n\u00fa horfist \u00e1 fyrir sakir \u00e6ttar    minnar\" og sag\u00f0i hversu m\u00f6nnum var fari\u00f0 me\u00f0 \u00feeim \u00d3lafi    konungi sem fyrr var tala\u00f0.    \"Vildi eg n\u00fa gjarna,\" sag\u00f0i Grettir, \"a\u00f0 \u00fe\u00e9r taki\u00f0 vi\u00f0 m\u00e9r.    Hafi\u00f0 \u00fe\u00e9r \u00fe\u00e1 marga me\u00f0 y\u00f0ur a\u00f0 ekki mun v\u00edglegri \u00feykja en    eg.\"    \"S\u00e9 eg \u00fea\u00f0,\" sag\u00f0i konungur, \"a\u00f0 f\u00e1ir menn eru n\u00fa sl\u00edkir    fyrir afls sakir og hreysti sem \u00fe\u00fa ert en miklu ertu meiri    \u00f3g\u00e6fuma\u00f0ur en \u00fe\u00fa megir fyrir \u00fea\u00f0 me\u00f0 oss vera. N\u00fa skaltu fara    \u00ed fri\u00f0i fyrir m\u00e9r hvert er \u00fe\u00fa vilt vetrarlangt en a\u00f0 sumri    far \u00fe\u00fa \u00fat til \u00cdslands \u00fev\u00ed a\u00f0 \u00fear mun \u00fe\u00e9r au\u00f0i\u00f0 ver\u00f0a \u00fe\u00edn bein    a\u00f0 bera.\"    Grettir svarar: \"Eg vildi fyrst f\u00e6rast undan brennum\u00e1linu ef    eg m\u00e6tti \u00fev\u00ed a\u00f0 \u00fea\u00f0 hefi eg eigi viljandi gert.\"    \"\u00dea\u00f0 er alll\u00edklegt,\" segir konungur, \"en fyrir sakir \u00feess a\u00f0    n\u00fa \u00f3n\u00fdttist sk\u00edrslan fyrir sakir \u00feolleysis \u00fe\u00edns \u00fe\u00e1 muntu    \u00feessu m\u00e1li ekki framar f\u00e1 af \u00fe\u00e9r hrundi\u00f0 en svo sem n\u00fa er    or\u00f0i\u00f0 og hl\u00fdtur jafnan illt af athugaleysinu. Og ef nokkrum    manni hefir veri\u00f0 fyrirm\u00e6lt \u00fe\u00e1 mun \u00fe\u00e9r h\u00f3ti helst.\"    Eftir \u00fea\u00f0 dvaldist Grettir \u00ed b\u00e6num nokkra stund og f\u00e9kk ekki    meira af \u00d3lafi konungi en n\u00fa var sagt. S\u00ed\u00f0an f\u00f3r hann su\u00f0ur \u00ed    land og \u00e6tla\u00f0i austur til T\u00fanbergs a\u00f0 finna \u00deorstein dr\u00f3mund    br\u00f3\u00f0ur sinn. Og er ekki sagt af hans fer\u00f0um fyrr en hann kom    austur \u00e1 Ja\u00f0ar."}}