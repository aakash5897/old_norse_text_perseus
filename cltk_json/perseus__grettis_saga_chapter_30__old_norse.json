{"originalTitle": "Grettis_Saga_Chapter_30", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_30", "text": {"0": "\u00deorbj\u00f6rn h\u00e9t ma\u00f0ur er bj\u00f3 \u00e1 \u00de\u00f3roddsst\u00f6\u00f0um \u00ed Hr\u00fatafir\u00f0i. Hann    var son Arn\u00f3rs heynefs \u00de\u00f3roddssonar er numi\u00f0 haf\u00f0i Hr\u00fatafj\u00f6r\u00f0    \u00feeim megin til m\u00f3ts vi\u00f0 Bakka. \u00deorbj\u00f6rn var allra manna    sterkastur. Hann var kalla\u00f0ur \u00f6xnamegin. \u00de\u00f3roddur h\u00e9t br\u00f3\u00f0ir    hans. Hann var kalla\u00f0ur dr\u00e1pust\u00fafur. M\u00f3\u00f0ir \u00feeirra var Ger\u00f0ur    d\u00f3ttir B\u00f6\u00f0vars \u00far B\u00f6\u00f0varsh\u00f3lum.    \u00deorbj\u00f6rn var garpur mikill og haf\u00f0i mannmargt me\u00f0 s\u00e9r. Hann    var til \u00feess tekinn a\u00f0 honum var verra til hj\u00f3na en \u00f6\u00f0rum    m\u00f6nnum og galt n\u00e6r \u00f6ngum manni kaup. Ekki \u00fe\u00f3tti hann d\u00e6ll    ma\u00f0ur.    \u00deorbj\u00f6rn h\u00e9t fr\u00e6ndi hans og var kalla\u00f0ur fer\u00f0alangur. Hann    var siglingama\u00f0ur og \u00e1ttu \u00feeir nafnar f\u00e9lag saman. Var hann \u00e1    \u00de\u00f3roddsst\u00f6\u00f0um jafnan og \u00fe\u00f3tti hann l\u00edti\u00f0 b\u00e6ta um fyrir    \u00deorbirni. Hann var tilfyndinn og f\u00f3r me\u00f0 d\u00e1ruskap til \u00fdmsra    manna.    \u00de\u00f3rir h\u00e9t ma\u00f0ur, son \u00deorkels \u00e1 Bor\u00f0eyri. \u00de\u00f3rir bj\u00f3 fyrst \u00e1    Melum \u00ed Hr\u00fatafir\u00f0i. Hans d\u00f3ttir var Helga er Sleitu-Helgi    f\u00e9kk. En eftir v\u00edgi\u00f0 \u00e1 Fagrabrekku r\u00e9\u00f0st \u00de\u00f3rir su\u00f0ur \u00ed    Haukadal og bj\u00f3 \u00e1 Skar\u00f0i en seldi landi\u00f0 \u00e1 Melum \u00de\u00f3rhalli    Gamlasyni V\u00ednlendingi. Hans son var Gamli er \u00e1tti Rannveigu    d\u00f3ttur \u00c1smundar h\u00e6rulangs, systur Grettis. \u00deau bjuggu \u00ed \u00feenna    t\u00edma \u00e1 Melum og \u00e1ttu gott r\u00e1\u00f0.    \u00de\u00f3rir \u00e1 Skar\u00f0i \u00e1tti tvo sonu. H\u00e9t annar Gunnar en annar    \u00deorgeir. \u00deeir voru efnilegir menn og h\u00f6f\u00f0u \u00feeir \u00fe\u00e1 teki\u00f0 vi\u00f0    b\u00fai eftir f\u00f6\u00f0ur sinn en \u00fe\u00f3 voru \u00feeir jafnan me\u00f0 \u00deorbirni    \u00f6xnamegin. \u00deeir ger\u00f0ust offorsfullir.    \u00deetta sumar sem n\u00fa var fr\u00e1 sagt ri\u00f0u \u00feeir Korm\u00e1kur og \u00deorgils    og Narfi fr\u00e6ndi \u00feeirra su\u00f0ur til Nor\u00f0ur\u00e1rdals a\u00f0 erindum    s\u00ednum. Oddur \u00f3magask\u00e1ld var og \u00ed fer\u00f0 me\u00f0 \u00feeim. Var \u00fe\u00e1 batna\u00f0    stir\u00f0leikans er hann haf\u00f0i fengi\u00f0 \u00e1 hesta\u00feinginu. Og me\u00f0an    \u00feeir voru fyrir sunnan hei\u00f0ina f\u00f3r Grettir heiman fr\u00e1 Bjargi    og me\u00f0 honum tveir h\u00faskarlar Atla. \u00deeir ri\u00f0u yfir til    B\u00farfells og \u00fea\u00f0an yfir h\u00e1lsinn til Hr\u00fatafjar\u00f0ar og komu til    Mela um kveldi\u00f0. \u00derj\u00e1r n\u00e6tur voru \u00feeir \u00fear. \u00deau Rannveig og    Gamli t\u00f3ku allvel vi\u00f0 Gretti og bu\u00f0u honum me\u00f0 s\u00e9r a\u00f0 vera en    hann vildi heim r\u00ed\u00f0a. \u00de\u00e1 fr\u00e9tti Grettir a\u00f0 \u00feeir Korm\u00e1kur voru    sunnan komnir og h\u00f6f\u00f0u gist \u00ed Tungu um n\u00f3ttina.    Grettir bj\u00f3st snemma fr\u00e1 Melum. Gamli bau\u00f0 honum menn til    fylgdar. Gr\u00edmur h\u00e9t br\u00f3\u00f0ir Gamla. Hann var allra manna    hvatastur. Hann rei\u00f0 me\u00f0 Gretti vi\u00f0 annan mann. \u00deeir voru    fimm saman, ri\u00f0u uns \u00fear til er \u00feeir komu \u00e1 Hr\u00fatafjar\u00f0arh\u00e1ls    vestur fr\u00e1 B\u00farfelli. \u00dear stendur steinn mikill er kalla\u00f0ur er    Grettishaf. Hann f\u00e9kkst vi\u00f0 lengi um daginn a\u00f0 hefja steininn    og dvaldi svo \u00fear til er \u00feeir Korm\u00e1kur komu. Grettir sneri    til m\u00f3ts vi\u00f0 \u00fe\u00e1 og hlupu af baki hvorirtveggju. Grettir sag\u00f0i    a\u00f0 frj\u00e1lsmannlegra v\u00e6ri n\u00fa a\u00f0 h\u00f6ggva sem st\u00e6rst heldur en    berjast me\u00f0 st\u00f6fum sem f\u00f6rumenn. Korm\u00e1kur ba\u00f0 \u00fe\u00e1 ver\u00f0a vi\u00f0    mannlega og duga sem best.    Eftir \u00fea\u00f0 hlupust \u00feeir a\u00f0 og b\u00f6r\u00f0ust. Grettir var fremstur af    s\u00ednum m\u00f6nnum og ba\u00f0 \u00fe\u00e1 geyma a\u00f0 eigi v\u00e6ri gengi\u00f0 a\u00f0 baki    honum. S\u00f3ttust \u00feeir um hr\u00ed\u00f0 og ur\u00f0u hvorirtveggja s\u00e1rir.    \u00deorbj\u00f6rn \u00f6xnamegin haf\u00f0i ri\u00f0i\u00f0 \u00feenna dag yfir h\u00e1ls til    B\u00farfells og er \u00feeir ri\u00f0u aftur s\u00e9r hann fundinn. \u00dear var \u00fe\u00e1    me\u00f0 honum \u00deorbj\u00f6rn fer\u00f0alangur og Gunnar og \u00deorgeir    \u00de\u00f3rissynir og \u00de\u00f3roddur dr\u00e1pust\u00fafur. Og er \u00feeir komu a\u00f0 heitir    \u00deorbj\u00f6rn \u00e1 s\u00edna menn til me\u00f0alg\u00f6ngu. Hinir voru svo \u00e1kafir a\u00f0    \u00feeir g\u00e1tu ekki a\u00f0 gert. Grettir ruddist um fast. \u00deeir voru    fyrir honum \u00de\u00f3rissynir og f\u00e9llu b\u00e1\u00f0ir senn er hann hratt \u00feeim    fr\u00e1 s\u00e9r. \u00deeir ur\u00f0u \u00f3\u00f0ir mj\u00f6g vi\u00f0 \u00fea\u00f0 svo a\u00f0 Gunnar hj\u00f3    h\u00faskarl Atla banah\u00f6gg. Og er \u00deorbj\u00f6rn s\u00e1 \u00fea\u00f0 bi\u00f0ur hann \u00fe\u00e1    skilja. Kva\u00f0st hann skyldu \u00feeim li\u00f0 veita er hans or\u00f0 vildu    r\u00e6kja. \u00de\u00e1 voru farnir tveir h\u00faskarlar Korm\u00e1ks. \u00de\u00e1 s\u00e1 Grettir    a\u00f0 varla mundi duga ef \u00deorbj\u00f6rn r\u00e9\u00f0ist \u00ed li\u00f0 me\u00f0 \u00feeim og \u00fev\u00ed    l\u00e6tur hann ver\u00f0a upp gefinn bardagann. Allir voru \u00feeir s\u00e1rir    sem \u00e1 fundinum h\u00f6f\u00f0u veri\u00f0. Illa \u00fe\u00f3tti Gretti er \u00feeir voru    skildir. Eftir \u00fea\u00f0 ri\u00f0u \u00feeir heim hvorirtveggju. Ekki s\u00e6ttust    \u00feeir \u00e1 m\u00e1l \u00feessi.    \u00deorbj\u00f6rn fer\u00f0alangur ger\u00f0i a\u00f0 \u00feessu miki\u00f0 kalls. \u00de\u00e1 t\u00f3k a\u00f0    versna me\u00f0 \u00feeim Bjargsm\u00f6nnum og \u00deorbirni \u00f6xnamegin svo af \u00fev\u00ed    ger\u00f0ist fullur fjandskapur sem s\u00ed\u00f0ar kom fram. \u00d6ngvar b\u00e6tur    voru Atla bo\u00f0nar fyrir h\u00faskarl sinn. Eigi l\u00e9t hann sem hann    vissi \u00fea\u00f0. Grettir sat \u00e1 Bjargi fram til tv\u00edm\u00e1na\u00f0ar. Ekki er    sagt a\u00f0 \u00feeir fyndust Korm\u00e1kur s\u00ed\u00f0an svo \u00feess s\u00e9 geti\u00f0."}}