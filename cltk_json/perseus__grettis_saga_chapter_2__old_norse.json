{"originalTitle": "Grettis_Saga_Chapter_2", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_2", "text": {"0": "\u00cd \u00feenna t\u00edma var \u00f3fri\u00f0ur mikill \u00ed Noregi. Braust \u00fear til    r\u00edkis Haraldur l\u00fafa son H\u00e1lfdanar svarta. Hann var \u00e1\u00f0ur    konungur \u00e1 Uppl\u00f6ndum. S\u00ed\u00f0an f\u00f3r hann nor\u00f0ur \u00ed land og \u00e1tti    hann margar orustur. Herja\u00f0i hann svo su\u00f0ur eftir landinu og    lag\u00f0i undir sig hvar sem hann f\u00f3r. En er hann kom upp \u00e1    H\u00f6r\u00f0aland kom \u00ed m\u00f3ti honum m\u00fagur og margmenni. Voru \u00fear    formenn Kj\u00f6tvi hinn au\u00f0gi og \u00de\u00f3rir haklangur og \u00feeir    Su\u00f0ur-Rygirnir og S\u00falki konungur.    Geirmundur heljarskinn var \u00fe\u00e1 fyrir vestan haf og var hann    ekki vi\u00f0 \u00feenna bardaga og \u00fe\u00f3 \u00e1tti hann r\u00edki \u00e1 H\u00f6r\u00f0alandi.    \u00deetta haust komu \u00feeir vestan um haf, \u00d6nundur og hans f\u00e9lagar.    En er \u00feeir fr\u00e9ttu \u00fea\u00f0, \u00de\u00f3rir haklangur og Kj\u00f6tvi konungur, \u00fe\u00e1    sendu \u00feeir menn til m\u00f3ts vi\u00f0 \u00fe\u00e1 og b\u00e1\u00f0u \u00fe\u00e1 li\u00f0s og h\u00e9tu \u00feeim    s\u00e6mdum. R\u00e9\u00f0ust \u00feeir \u00fe\u00e1 \u00ed li\u00f0 me\u00f0 \u00de\u00f3ri \u00fev\u00ed a\u00f0 \u00feeim var mikil    forvitni \u00e1 a\u00f0 reyna sig og s\u00f6g\u00f0ust \u00feeir vildu \u00fear vera sem    str\u00f6ngust v\u00e6ri orustan.    Fundur \u00feeirra Haralds konungs var\u00f0 \u00e1 Rogalandi, \u00ed fir\u00f0i \u00feeim    er heitir \u00ed Hafursfir\u00f0i. H\u00f6f\u00f0u \u00feeir hvorirtveggju miki\u00f0 li\u00f0.    \u00deessi orusta hefir einhver veri\u00f0 mest \u00ed Noregi. Koma h\u00e9r og    flestar s\u00f6gur vi\u00f0, \u00fev\u00ed a\u00f0 fr\u00e1 \u00feeim er flest sagt er \u00fe\u00e1 segir    helst fr\u00e1. Kom \u00fear og li\u00f0 um allt landi\u00f0 og margt \u00far \u00f6\u00f0rum    l\u00f6ndum og fj\u00f6ldi v\u00edkinga.    \u00d6nundur lag\u00f0i skip sitt \u00e1 anna\u00f0 bor\u00f0 skipi \u00de\u00f3ris haklangs.    Var \u00fea\u00f0 mj\u00f6g \u00ed mi\u00f0jum hernum. Haraldur konungur lag\u00f0i a\u00f0    skipi \u00de\u00f3ris haklangs \u00fev\u00ed a\u00f0 \u00de\u00f3rir var hinn mesti berserkur og    fullhugi. Var \u00fear hin har\u00f0asta orusta af hvorumtveggjum. \u00de\u00e1    h\u00e9t konungur \u00e1 berserki s\u00edna til framg\u00f6ngu. \u00deeir voru    kalla\u00f0ir \u00falfh\u00e9\u00f0nar en \u00e1 \u00fe\u00e1 bitu engi j\u00e1rn. En er \u00feeir    geystust fram \u00fe\u00e1 h\u00e9lst ekki vi\u00f0. \u00de\u00f3rir bar\u00f0ist alldjarflega    og f\u00e9ll \u00e1 skipi s\u00ednu me\u00f0 mikilli hreysti. Var \u00fe\u00e1 hro\u00f0i\u00f0 me\u00f0    st\u00f6fnum skipi\u00f0 og h\u00f6ggvi\u00f0 \u00far tengslum skipi\u00f0. Seig \u00fea\u00f0 \u00fe\u00e1    aftur milli skipanna. L\u00f6g\u00f0u konungsmenn \u00fe\u00e1 a\u00f0 skipi \u00d6nundar.    Hann var fram \u00e1 skipi\u00f0 og bar\u00f0ist djarflega.    \u00de\u00e1 m\u00e6ltu konungsmenn: \"\u00deessi gengur fast fram \u00ed s\u00f6xin. L\u00e1tum    hann hafa nokkurar vorar minjar a\u00f0 hann hafi komi\u00f0 \u00ed nokkurn    h\u00e1ska.\"    \u00d6nundur st\u00f3\u00f0 \u00fat \u00e1 bor\u00f0i\u00f0 \u00f6\u00f0rum f\u00e6ti og hj\u00f3 til manns og \u00ed \u00fev\u00ed    var lagi\u00f0 til hans. Og er hann bar af s\u00e9r lagi\u00f0 kikna\u00f0i hann    vi\u00f0. \u00de\u00e1 hj\u00f3 einn af stafnb\u00faum konungs \u00e1 f\u00f3t \u00d6nundar fyrir    ne\u00f0an kn\u00e9 og t\u00f3k af f\u00f3tinn. \u00d6nundur var\u00f0 \u00feegar \u00f3v\u00edgur. F\u00e9ll    \u00fe\u00e1 mestur hluti li\u00f0s hans.    \u00d6nundi var\u00f0 komi\u00f0 \u00e1 skip til \u00feess manns er \u00der\u00e1ndur h\u00e9t. Hann    var Bjarnarson, br\u00f3\u00f0ir Eyvindar austmanns. Hann var \u00e1 m\u00f3ti    Haraldi konungi og l\u00e1 \u00e1 anna\u00f0 bor\u00f0 skipi \u00d6nundar.    \u00deessu n\u00e6st brast sj\u00e1lfur meginfl\u00f3ttinn. \u00deeir \u00der\u00e1ndur og a\u00f0rir    v\u00edkingar h\u00f6f\u00f0u sig \u00fe\u00e1 \u00ed burt hver sem m\u00e1tti, sigldu s\u00ed\u00f0an    vestur um haf. \u00d6nundur f\u00f3r me\u00f0 honum og B\u00e1lki og Hallvar\u00f0ur    s\u00fagandi.    \u00d6nundur var\u00f0 gr\u00e6ddur og gekk vi\u00f0 tr\u00e9f\u00f3t s\u00ed\u00f0an alla \u00e6vi. Var    hann af \u00fev\u00ed kalla\u00f0ur \u00d6nundur tr\u00e9f\u00f3tur me\u00f0an hann lif\u00f0i."}}