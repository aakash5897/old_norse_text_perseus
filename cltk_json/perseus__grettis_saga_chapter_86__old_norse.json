{"originalTitle": "Grettis_Saga_Chapter_86", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_86", "text": {"0": "H\u00e9r hefur upp \u00fe\u00e1tt Spesu og \u00deorsteins.    \u00deorsteinn dr\u00f3mundur var r\u00edkur ma\u00f0ur og haf\u00f0i hina mestu    vir\u00f0ing. Hann spur\u00f0i n\u00fa a\u00f0 \u00deorbj\u00f6rn \u00f6ngull var farinn \u00far    landi og \u00fat \u00ed Miklagar\u00f0. Br\u00e1 hann skj\u00f3tt vi\u00f0 og seldi fr\u00e6ndum    s\u00ednum eignir s\u00ednar \u00ed hendur en hann r\u00e9\u00f0st til fer\u00f0ar og    leita\u00f0i eftir \u00d6ngli og f\u00f3r jafnan \u00fear eftir sem hinn f\u00f3r    undan. Vissi \u00d6ngull ekki til hans fer\u00f0a.    \u00deorsteinn dr\u00f3mundur kom \u00fat \u00ed Miklagar\u00f0 litlu s\u00ed\u00f0ar en \u00d6ngull    og vildi fyrir hvern mun drepa hann en hvorgi kenndi annan.    N\u00fa vildu \u00feeir koma s\u00e9r \u00ed sveit me\u00f0 V\u00e6ringjum og var \u00fev\u00ed vel    teki\u00f0 \u00feegar \u00feeir vissu a\u00f0 \u00feeir voru Nor\u00f0menn. \u00de\u00e1 var Mikael    katalak konungur yfir Miklagar\u00f0i.    \u00deorsteinn dr\u00f3mundur sat n\u00fa um \u00d6ngul ef hann m\u00e6tti a\u00f0 nokkuru    kenna hann og gat \u00fea\u00f0 ekki leiki\u00f0 fyrir fj\u00f6lmenni. L\u00e1 hann    \u00fear jafnan vakandi og undi l\u00edtt vi\u00f0 sinn hag. \u00de\u00f3ttist hann    mikils hafa misst.    N\u00fa var \u00fea\u00f0 \u00feessu n\u00e6st a\u00f0 V\u00e6ringjar \u00e1ttu a\u00f0 fara \u00ed herf\u00f6r    nokkura a\u00f0 fri\u00f0a landi\u00f0 af herna\u00f0i. Og \u00e1\u00f0ur en \u00feeir f\u00f3ru    heiman var \u00fea\u00f0 si\u00f0ur \u00feeirra og l\u00f6g a\u00f0 eiga vopna\u00feing og enn    ger\u00f0u \u00feeir svo. Og \u00fe\u00e1 er vopna\u00feingi\u00f0 var sett \u00fe\u00e1 skyldu allir    V\u00e6ringjar \u00fear koma og svo \u00feeir sem \u00fe\u00e1 \u00e6tlu\u00f0u a\u00f0 r\u00e1\u00f0ast til    fer\u00f0ar me\u00f0 \u00feeim og s\u00fdna vopn s\u00edn. H\u00e9r komu \u00feeir b\u00e1\u00f0ir,    \u00deorsteinn og \u00d6ngull. Bar \u00deorbj\u00f6rn fyrr fram s\u00edn vopn. Hann    haf\u00f0i \u00fe\u00e1 saxi\u00f0 Grettisnaut. En er hann s\u00fdndi \u00fea\u00f0 \u00fe\u00e1 d\u00e1\u00f0ust    margir a\u00f0 og s\u00f6g\u00f0u a\u00f0 \u00fea\u00f0 v\u00e6ri allgott vopn og kv\u00e1\u00f0u \u00fea\u00f0    miki\u00f0 l\u00fdti \u00e1 a\u00f0 skar\u00f0i\u00f0 var \u00ed mi\u00f0ri egginni og spur\u00f0u hann    hva\u00f0 til hef\u00f0i bori\u00f0.    \u00d6ngull sag\u00f0i \u00fea\u00f0 fr\u00e1sagnarvert \"\u00fev\u00ed a\u00f0 \u00fea\u00f0 er \u00feessu n\u00e6st    segjanda a\u00f0 \u00fat \u00e1 \u00cdslandi,\" segir hann, \"a\u00f0 eg drap kappa \u00feann    er Grettir h\u00e9t hinn sterki er \u00fear hefur mestur garpur veri\u00f0    og fullhugi \u00fev\u00ed a\u00f0 hann gat engi unni\u00f0 fyrr en eg kom til. Og    me\u00f0 \u00fev\u00ed a\u00f0 m\u00e9r var\u00f0 au\u00f0i\u00f0 a\u00f0 vinna hann \u00fe\u00e1 bar eg af honum en    \u00fe\u00f3 haf\u00f0i hann m\u00f6rg m\u00edn \u00f6fl. Hj\u00f3 eg \u00fe\u00e1 \u00ed h\u00f6fu\u00f0 honum me\u00f0    saxinu og \u00fe\u00e1 brotna\u00f0i skar\u00f0 \u00ed egginni.\"    \u00deeir s\u00f6g\u00f0u er n\u00e6stir st\u00f3\u00f0u a\u00f0 s\u00e1 hef\u00f0i veri\u00f0 har\u00f0ur \u00ed haus og    s\u00fdndi hver \u00f6\u00f0rum. Af \u00feessu \u00fe\u00f3ttist \u00deorsteinn vita hver \u00d6ngull    var og beiddist a\u00f0 sj\u00e1 saxi\u00f0 sem a\u00f0rir. L\u00e9t \u00d6ngull \u00fea\u00f0 til    rei\u00f0u \u00fev\u00ed a\u00f0 flestir lofu\u00f0u hreysti hans og framg\u00f6ngu. Hann    hug\u00f0i a\u00f0 \u00feessi mundi svo gera en hann vissi \u00f6ngva von a\u00f0    \u00deorsteinn v\u00e6ri \u00fear e\u00f0a fr\u00e6ndur Grettis.    T\u00f3k Dr\u00f3mundur n\u00fa vi\u00f0 saxinu og jafnskj\u00f3tt reiddi hann \u00fea\u00f0 upp    og hj\u00f3 til \u00d6nguls. Kom \u00fea\u00f0 h\u00f6gg \u00ed h\u00f6fu\u00f0i\u00f0 og var\u00f0 svo miki\u00f0    a\u00f0 \u00ed j\u00f6xlum nam sta\u00f0ar. F\u00e9ll \u00deorbj\u00f6rn \u00f6ngull \u00e6rulaus dau\u00f0ur    til jar\u00f0ar.    Vi\u00f0 \u00feetta ur\u00f0u menn mj\u00f6g \u00f3kv\u00e6\u00f0a. Greip gjaldkerinn sta\u00f0arins    \u00feegar \u00deorstein og spur\u00f0i fyrir hverja s\u00f6k hann ger\u00f0i sl\u00edkt    \u00f3h\u00e6fuverk \u00fear \u00e1 heil\u00f6gu \u00feingi.    \u00deorsteinn sag\u00f0ist vera br\u00f3\u00f0ir Grettis hins sterka og \u00fea\u00f0 me\u00f0    a\u00f0 hann hef\u00f0i aldrei hefndinni fram komi\u00f0 fyrr en \u00fear. Og \u00fe\u00e1    t\u00f3ku margir undir a\u00f0 sj\u00e1 hinn sterki ma\u00f0ur mundi mikill fyrir    s\u00e9r hafa veri\u00f0 \u00fear sem \u00deorsteinn hef\u00f0i rekist svo langt \u00fat \u00ed    heim a\u00f0 hefna hans. R\u00e1\u00f0sm\u00f6nnum sta\u00f0arins \u00fe\u00f3tti \u00feetta l\u00edklegt.    En fyrir \u00fev\u00ed a\u00f0 engi var s\u00e1 \u00fear er kynni nokku\u00f0 um a\u00f0 bera    me\u00f0 \u00deorsteini \u00fe\u00e1 voru \u00fea\u00f0 l\u00f6g \u00feeirra a\u00f0 hver s\u00e1 er mann dr\u00e6pi    skyldi \u00f6ngu fyrir t\u00fdna nema l\u00edfinu. F\u00e9kk \u00deorsteinn skj\u00f3tan    d\u00f3m og heldur har\u00f0an. Hann skyldi setja \u00ed myrkvastofu \u00ed    dyflissu eina og b\u00ed\u00f0a \u00fear bana ef engi leysti hann \u00fat me\u00f0 f\u00e9.    En er \u00deorsteinn kom \u00ed dyflissuna var \u00fear ma\u00f0ur fyrir. S\u00e1    haf\u00f0i \u00fear lengi veri\u00f0 og kominn a\u00f0 bana af ves\u00f6ld. \u00dear var    b\u00e6\u00f0i f\u00falt og kalt.    \u00deorsteinn m\u00e6lti vi\u00f0 \u00feenna mann: \"Hversu \u00feykir \u00fe\u00e9r \u00e6vi \u00fe\u00edn?\"    Hinn svarar: \"Har\u00f0la ill \u00fev\u00ed a\u00f0 m\u00e9r vill engi vi\u00f0 hj\u00e1lpa en    eg \u00e1 \u00f6ngva fr\u00e6ndur til a\u00f0 leysa mig.\"    \u00deorsteinn m\u00e6lti: \"Mart er fyrir \u00f3r\u00e1\u00f0inu um sl\u00edkt og verum    k\u00e1tir og gerum okkur nokku\u00f0 a\u00f0 gle\u00f0i.\"    Hinn kva\u00f0 s\u00e9r a\u00f0 \u00f6ngu gaman ver\u00f0a.    \"\u00de\u00f3 skulum vi\u00f0 pr\u00f3fa,\" segir \u00deorsteinn. T\u00f3k \u00fe\u00e1 og kva\u00f0 kv\u00e6\u00f0i.    Hann var raddma\u00f0ur mikill svo a\u00f0 varla fannst hans l\u00edki.    Spar\u00f0i hann n\u00fa ekki af. Almenningsstr\u00e6ti var skammt fram fr\u00e1    dyflissunni. Kva\u00f0 \u00deorsteinn svo h\u00e1tt a\u00f0 gall \u00ed m\u00farnum og    hinum er \u00e1\u00f0ur var h\u00e1lfdau\u00f0ur \u00fe\u00f3tti miki\u00f0 gaman a\u00f0 vera. L\u00e9t    hann svo ganga fram \u00e1 kveldi\u00f0."}}