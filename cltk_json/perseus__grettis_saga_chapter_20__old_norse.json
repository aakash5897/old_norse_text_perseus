{"originalTitle": "Grettis_Saga_Chapter_20", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_20", "text": {"0": "Eftir j\u00f3lin b\u00fdst \u00deorfinnur til heimfer\u00f0ar og leysti marga me\u00f0    g\u00f3\u00f0um gj\u00f6fum burt er hann haf\u00f0i til s\u00edn bo\u00f0i\u00f0. S\u00ed\u00f0an f\u00f3r hann    me\u00f0 s\u00ednu f\u00f6runeyti \u00fear til er hann kemur mj\u00f6g a\u00f0 naustum    s\u00ednum. \u00deeir sj\u00e1 a\u00f0 skip l\u00e1 \u00e1 sandinum og bera br\u00e1tt kennsli \u00e1    a\u00f0 \u00fea\u00f0 var karfi hans hinn st\u00f3ri. Ekki haf\u00f0i \u00deorfinnur \u00fe\u00e1    spurt til v\u00edkinganna.    Hann ba\u00f0 \u00fe\u00e1 fl\u00fdta s\u00e9r a\u00f0 landi \"\u00fev\u00ed a\u00f0 mig grunar,\" segir    hann, \"a\u00f0 h\u00e9r hafi eigi vinir um v\u00e9lt.\"    \u00deorfinnur gekk fyrst \u00e1 land sinna manna og \u00feegar a\u00f0 naustinu.    Hann s\u00e1 \u00fear skip standa og kenndi a\u00f0 \u00fea\u00f0 var skip berserkja.    Hann m\u00e6lti \u00fe\u00e1 til sinna manna: \"\u00dea\u00f0 grunar mig,\" segir hann,    \"a\u00f0 \u00feeir atbur\u00f0ir munu h\u00e9r or\u00f0i\u00f0 hafa a\u00f0 eg vildi gefa til    eyna og allt \u00fea\u00f0 sem h\u00e9r stendur saman a\u00f0 eigi hef\u00f0i or\u00f0i\u00f0.\"    \u00deeir spur\u00f0u hv\u00ed svo v\u00e6ri.    Hann m\u00e6lti \u00fe\u00e1: \"H\u00e9r hafa komi\u00f0 \u00feeir v\u00edkingar er eg veit    versta \u00ed \u00f6llum Noregi sem eru \u00de\u00f3rir \u00fe\u00f6mb og \u00d6gmundur illi.    Munu \u00feeir hafa ekki b\u00fai\u00f0 heppilega fyrir oss en eg treysti    ekki vel \u00cdslendingi.\"    Tala\u00f0i hann h\u00e9r til mart vi\u00f0 f\u00e9laga s\u00edna.    Grettir var heima og olli hann \u00fev\u00ed er seint var til strandar    gengi\u00f0. Kva\u00f0st hann eigi hir\u00f0a \u00fe\u00f3tt b\u00f3nda blikra\u00f0i nokku\u00f0 til    hva\u00f0 fyrir v\u00e6ri. En h\u00fasfreyja ba\u00f0 hann leyfis. Sag\u00f0i hann a\u00f0    h\u00fan skyldi r\u00e1\u00f0a fer\u00f0um s\u00ednum en hvergi l\u00e9st hann fara mundu.    H\u00fan gekk skj\u00f3tt til fundar vi\u00f0 \u00deorfinn og fagna\u00f0i honum vel.    Hann var\u00f0 gla\u00f0ur vi\u00f0 \u00fea\u00f0 og m\u00e6lti: \"Gu\u00f0 hafi lof fyrir er eg    s\u00e9 \u00feig heila og svo d\u00f3ttur m\u00edna. E\u00f0a hversu hefir ykkur til    gengi\u00f0 s\u00ed\u00f0an er eg f\u00f3r heiman?\"    H\u00fan segir: \"Vel hefir \u00far r\u00e1\u00f0ist en l\u00e1 oss vi\u00f0 svo mikilli    sv\u00edvir\u00f0ingu a\u00f0 v\u00e9r hef\u00f0um aldrei b\u00f3t fengi\u00f0 ef eigi hef\u00f0i    veturtaksma\u00f0ur \u00feinn hj\u00e1lpa\u00f0 oss.\"    \u00deorfinnur m\u00e6lti \u00fe\u00e1: \"N\u00fa skal setjast ni\u00f0ur en \u00fe\u00fa seg fr\u00e1    t\u00ed\u00f0indum.\"    H\u00fan segir \u00fe\u00e1 greinilega alla atbur\u00f0i sem \u00fear h\u00f6f\u00f0u gerst og    lofa\u00f0i mj\u00f6g hreysti Grettis og framg\u00f6ngu.    \u00deorfinnur \u00feag\u00f0i \u00e1 me\u00f0an og er h\u00fan haf\u00f0i \u00fati s\u00f6guna svarar    hann svo: \"Satt er \u00fea\u00f0 m\u00e6lt er, lengi skal manninn reyna. E\u00f0a    hvar er Grettir n\u00fa?\"    H\u00fasfreyja segir: \"Hann er heima \u00ed stofu.\"    S\u00ed\u00f0an gengu \u00feeir heim \u00e1 b\u00e6inn. \u00deorfinnur gekk til Grettis og    hvarf til hans og \u00feakkar honum me\u00f0 f\u00f6grum or\u00f0um \u00feann    drengskap er hann haf\u00f0i honum s\u00fdnt \"og \u00fea\u00f0 mun eg til \u00fe\u00edn    m\u00e6la,\" segir \u00deorfinnur, \"sem f\u00e1ir menn m\u00e6la til vinar s\u00edns a\u00f0    eg vildi a\u00f0 \u00fe\u00fa \u00feyrftir manna vi\u00f0 og vissir \u00fe\u00fa hvort eg gengi    \u00fe\u00e9r fyrir nokkurn mann e\u00f0a eigi. En aldrei f\u00e6 eg launa\u00f0 \u00fe\u00e9r    \u00feinn velgerning ef \u00feig stendur engi nau\u00f0ur. En vist \u00fe\u00edn skal    standa h\u00e9r hj\u00e1 m\u00e9r n\u00e6r sem \u00fe\u00fa \u00fearft a\u00f0 \u00feiggja og \u00fe\u00fa skalt    fremst haldinn af m\u00ednum sveinum.\"    Grettir ba\u00f0 hann hafa mikla \u00fe\u00f6kk fyrir \"og mundi eg \u00feegi\u00f0    hafa \u00fe\u00f3 a\u00f0 \u00fe\u00fa hef\u00f0ir fyrr bo\u00f0i\u00f0.\"    N\u00fa sat Grettir \u00fear um veturinn og var \u00ed hinum mestum    k\u00e6rleikum vi\u00f0 \u00deorfinn. Var\u00f0 hann n\u00fa og fr\u00e6gur af verki \u00feessu    um allan Noreg og \u00fear mest sem \u00feeir h\u00f6f\u00f0u mestar \u00f3spektar    gert, berserkirnir.    Um vori\u00f0 spur\u00f0i \u00deorfinnur Gretti hva\u00f0 hann vildi a\u00f0 hafast.    Hann kva\u00f0st \u00e6tla a\u00f0 fara nor\u00f0ur \u00ed Voga me\u00f0an \u00fear var    stefnut\u00edmi. \u00deorfinnur kva\u00f0 honum til rei\u00f0u skyldu peninga sem    hann vildi. Grettir kva\u00f0st eigi \u00feurfa a\u00f0 sinni peninga meir    en til skotsilfurs. \u00deorfinnur kva\u00f0 \u00fea\u00f0 skylt og fylgdi honum    til skips. \u00de\u00e1 gaf hann Gretti saxi\u00f0 g\u00f3\u00f0a. \u00dea\u00f0 bar Grettir    me\u00f0an hann lif\u00f0i og var hin mesta gersemi. Ba\u00f0 \u00deorfinnur hann    til s\u00edn fara \u00feegar hann \u00feyrfti li\u00f0s vi\u00f0.    Grettir f\u00f3r n\u00fa nor\u00f0ur \u00ed Voga og var \u00fear allmiki\u00f0 fj\u00f6lmenni.    F\u00f6gnu\u00f0u \u00feeir margir honum \u00fear vel sem hann h\u00f6f\u00f0u eigi s\u00e9\u00f0    fyrr fyrir sakir \u00feess fr\u00e6g\u00f0arverks sem hann haf\u00f0i unni\u00f0 \u00fe\u00e1 er    hann drap v\u00edkingana. Bu\u00f0u honum margir g\u00f6fgir menn til s\u00edn en    hann vildi fara aftur til \u00deorfinns vinar s\u00edns. R\u00e9\u00f0st hann \u00fe\u00e1    \u00ed byr\u00f0ing er \u00e1tti s\u00e1 ma\u00f0ur er \u00deorkell h\u00e9t. Hann bj\u00f3 \u00ed S\u00e1lfti    \u00e1 H\u00e1logalandi og var g\u00f6fugur ma\u00f0ur. En er Grettir kom heim    til \u00deorkels t\u00f3k hann vi\u00f0 honum har\u00f0la vel og ba\u00f0 Gretti me\u00f0    s\u00e9r vera um veturinn og lag\u00f0i til \u00feess m\u00f6rg or\u00f0. \u00dea\u00f0 \u00feekktist    Grettir og var me\u00f0 \u00deorkeli \u00feenna vetur \u00ed g\u00f3\u00f0u yfirl\u00e6ti."}}