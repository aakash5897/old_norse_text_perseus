{"originalTitle": "Grettis_Saga_Chapter_50", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_50", "text": {"0": "Grettir kom \u00e1 Reykjah\u00f3la n\u00e6r veturn\u00f3ttum og beiddi \u00deorgils    veturvistar.    \u00deorgils sag\u00f0i a\u00f0 honum v\u00e6ri til rei\u00f0u matur sem \u00f6\u00f0rum    frj\u00e1lsum m\u00f6nnum \"en ekki er h\u00e9r v\u00f6nd vistarger\u00f0.\"    Grettir kva\u00f0st ekki um \u00fea\u00f0 vanda.    \"Er h\u00e9r enn annar hlutur til vandh\u00e6fa,\" segir \u00deorgils. \"\u00deeir    menn \u00e6tla h\u00e9r til vistar er miki\u00f0 \u00feykja vanstilltir, sem eru    \u00feeir f\u00f3stbr\u00e6\u00f0ur \u00deorgeir og \u00deorm\u00f3\u00f0ur. Veit eg eigi hversu y\u00f0ur    hentar saman a\u00f0 vera en \u00feeirra vist skal h\u00e9r jafnan vera er    \u00feeir vilja. N\u00fa m\u00e1ttu vera h\u00e9r ef \u00fe\u00fa vilt en \u00f6ngum y\u00f0ur skal    duga a\u00f0 eiga illt vi\u00f0 annan.\"    Grettir sag\u00f0i a\u00f0 hann mundi \u00e1 \u00f6ngvan mann leita fyrri og    einkanlega ef b\u00f3ndi vildi svo.    Litlu s\u00ed\u00f0ar komu \u00feeir f\u00f3stbr\u00e6\u00f0ur heim. Ekki f\u00e9ll bl\u00edtt \u00e1 me\u00f0    \u00feeim \u00deorgeiri og Gretti en \u00deorm\u00f3\u00f0ur l\u00e9t s\u00e9r vel fara. \u00deorgils    b\u00f3ndi sag\u00f0i \u00feeim f\u00f3stbr\u00e6\u00f0rum allt sl\u00edkt sem hann sag\u00f0i Gretti    en \u00feeir ger\u00f0u svo mikil metor\u00f0 hans a\u00f0 hvorigir l\u00f6g\u00f0u \u00f6\u00f0rum    \u00f6fugt or\u00f0 en \u00fe\u00f3 f\u00f3ru ekki \u00feykkjur \u00feeirra saman. Lei\u00f0 n\u00fa svo    \u00f6ndver\u00f0ur veturinn af.    \u00dea\u00f0 segja menn a\u00f0 \u00deorgils b\u00f3ndi \u00e1tti eyjar \u00fe\u00e6r sem \u00d3lafseyjar    heita. \u00de\u00e6r liggja \u00fat \u00e1 fir\u00f0inum, h\u00e1lfa a\u00f0ra viku undan    Reykjanesi. \u00dear \u00e1tti \u00deorgils b\u00f3ndi uxa g\u00f3\u00f0an og haf\u00f0i eigi    s\u00f3ttur or\u00f0i\u00f0 um hausti\u00f0. Tala\u00f0i \u00deorgils um jafnan a\u00f0 hann    vildi n\u00e1 honum fyrir j\u00f3lin.    \u00dea\u00f0 var einn dag er \u00feeir f\u00f3stbr\u00e6\u00f0ur bjuggust til a\u00f0 s\u00e6kja    uxann ef \u00feeim fengist hinn \u00feri\u00f0ji ma\u00f0urinn til li\u00f0s. Grettir    bau\u00f0 a\u00f0 fara me\u00f0 \u00feeim en \u00feeir l\u00e9tu vel yfir \u00fev\u00ed, fara s\u00ed\u00f0an    \u00fer\u00edr \u00e1 tein\u00e6ringi. Ve\u00f0ur var kalt og l\u00e9k \u00e1 nor\u00f0an. Skipi\u00f0    st\u00f3\u00f0 \u00ed Hvalshaush\u00f3lmi. Sigldu \u00feeir \u00fat og gr\u00e6ddist heldur    vindurinn, komu vi\u00f0 eyjarnar og t\u00f3ku uxann.    \u00de\u00e1 spur\u00f0i Grettir hvort \u00feeir vildu heldur leggja \u00fat uxann e\u00f0a    halda skipinu \u00fev\u00ed a\u00f0 brim nokku\u00f0 var vi\u00f0 eyna. \u00deeir b\u00e1\u00f0u hann    halda skipinu. Hann st\u00f3\u00f0 vi\u00f0 mitt skipi\u00f0 \u00e1 \u00fea\u00f0 bor\u00f0 er fr\u00e1    landi horf\u00f0i, t\u00f3k honum sj\u00f3rinn undir her\u00f0abl\u00f6\u00f0in, og h\u00e9lt    svo a\u00f0 hvergi sveif. \u00deorgeir t\u00f3k upp uxann aftan en \u00deorm\u00f3\u00f0ur    framan og h\u00f3fu svo \u00fat \u00ed skipi\u00f0, settust s\u00ed\u00f0an til r\u00f3\u00f0rar.    Reri \u00deorm\u00f3\u00f0ur \u00ed h\u00e1lsi en \u00deorgeir \u00ed fyrirr\u00fami en Grettir \u00ed    skut og h\u00e9ldu inn \u00e1 fl\u00f3ann. Og er \u00feeir komu inn fyrir    Hafraklett styrmdi \u00fe\u00e1 a\u00f0 \u00feeim.    \u00de\u00e1 m\u00e6lti \u00deorgeir: \"Fr\u00fdr n\u00fa skuturinn skri\u00f0ar.\"    Grettir m\u00e6lti: \"Eigi skal skuturinn eftir liggja ef allvel er    r\u00f3i\u00f0 \u00ed fram.\"    \u00deorgeir f\u00e9ll \u00fe\u00e1 svo fast \u00e1 \u00e1rar a\u00f0 af gengu b\u00e1\u00f0ir h\u00e1irnir.    \u00de\u00e1 m\u00e6lti hann: \"Legg \u00fe\u00fa til Grettir me\u00f0an a\u00f0 eg b\u00e6ti a\u00f0    h\u00e1unum.\"    Grettir dr\u00f3 \u00fe\u00e1 fast \u00e1rarnar me\u00f0an \u00deorgeir b\u00e6tti a\u00f0 h\u00e1unum. En    er \u00deorgeir t\u00f3k a\u00f0 r\u00f3a h\u00f6f\u00f0u svo l\u00faist \u00e1rarnar a\u00f0 Grettir    hristi \u00fe\u00e6r \u00ed sundur \u00e1 bor\u00f0inu. \u00deorm\u00f3\u00f0ur kva\u00f0 betra a\u00f0 r\u00f3a    minna og brj\u00f3ta ekki. Grettir \u00fereif er\u00f0i tv\u00f6 er l\u00e1gu \u00ed    skipinu og rak borur st\u00f3rar \u00e1 bor\u00f0stokkunum og reri svo    sterklega a\u00f0 braka\u00f0i \u00ed hverju tr\u00e9. En me\u00f0 \u00fev\u00ed a\u00f0 skip var    gott en heldur menn \u00ed r\u00f6skvara lagi \u00fe\u00e1 n\u00e1\u00f0u \u00feeir    Hvalshaush\u00f3lm.    Grettir spyr hvort \u00feeir vildu heldur fara heim me\u00f0 uxann e\u00f0a    setja upp skipi\u00f0. \u00deeir kj\u00f6ru heldur a\u00f0 setja upp skipi\u00f0 og    settu \u00feeir upp me\u00f0 \u00f6llum sj\u00f3num \u00feeim sem \u00ed var og j\u00f6klinum en    \u00fea\u00f0 var mj\u00f6g s\u00fdlt. En Grettir leiddi uxann og var hann mj\u00f6g    stir\u00f0ur \u00ed b\u00f6ndunum en allfeitur. Var\u00f0 honum mj\u00f6g m\u00e6tt. En \u00fe\u00e1    er hann kom ne\u00f0an hj\u00e1 Tittlingsst\u00f6\u00f0um \u00feraut uxann g\u00f6nguna.    \u00deeir f\u00f3stbr\u00e6\u00f0ur gengu til h\u00fass \u00fev\u00ed a\u00f0 hvorigir vildu veita    \u00f6\u00f0rum a\u00f0 s\u00ednu hlutverki. \u00deorgils spyr a\u00f0 Gretti en \u00feeir s\u00f6g\u00f0u    hvar \u00feeir h\u00f6f\u00f0u skili\u00f0. Hann sendi \u00fe\u00e1 menn \u00e1 m\u00f3ti honum og er    \u00feeir komu ofan undir Hellish\u00f3la s\u00e1u \u00feeir hvar ma\u00f0ur f\u00f3r \u00ed    m\u00f3ti \u00feeim og haf\u00f0i naut \u00e1 baki og var \u00fear kominn Grettir og    bar \u00fe\u00e1 uxann. Undru\u00f0ust \u00fe\u00e1 allir hversu miki\u00f0 hann gat orka\u00f0.    L\u00e9k \u00deorgeiri n\u00e6sta \u00f6fund \u00e1 um afl Grettis.    \u00dea\u00f0 var einn dag nokku\u00f0 eftir j\u00f3l a\u00f0 Grettir f\u00f3r \u00ed laug einn    saman.    \u00deorgeir vissi \u00fea\u00f0 og m\u00e6lti vi\u00f0 \u00deorm\u00f3\u00f0: \"F\u00f6rum vi\u00f0 til og    vitum hversu Gretti breg\u00f0ur vi\u00f0 ef eg r\u00e6\u00f0 \u00e1 hann, \u00fe\u00e1 er hann    fer fr\u00e1 lauginni.\"    \"Ekki er m\u00e9r um \u00fea\u00f0,\" sag\u00f0i \u00deorm\u00f3\u00f0ur, \"og muntu ekki gott f\u00e1    af honum.\"    \"Fara vil eg \u00fe\u00f3,\" sag\u00f0i \u00deorgeir.    Sn\u00fdr hann n\u00fa ofan \u00e1 brekkuna og bar h\u00e1tt \u00f6xina.    Grettir gekk \u00fe\u00e1 ne\u00f0an fr\u00e1 lauginni og er \u00feeir fundust m\u00e6lti    \u00deorgeir: \"Er \u00fea\u00f0 satt Grettir,\" sag\u00f0i hann, \"a\u00f0 \u00fe\u00fa hefir \u00fea\u00f0    m\u00e6lt a\u00f0 \u00fe\u00fa skyldir aldrei renna fyrir einum?\"    \"Eigi veit eg \u00fea\u00f0 svo v\u00edst,\" sag\u00f0i Grettir, \"en skammt hefi    eg fyrir \u00fe\u00e9r runni\u00f0,\" kva\u00f0 Grettir.    \u00deorgeir reiddi \u00fe\u00e1 upp \u00f6xina. \u00cd \u00fev\u00ed hlj\u00f3p Grettir undir    \u00deorgeir og f\u00e6r\u00f0i hann ni\u00f0ur allmiki\u00f0 fall.    \u00deorgeir m\u00e6lti \u00fe\u00e1 til \u00deorm\u00f3\u00f0ar: \"Skaltu standa hj\u00e1 er fjandi    sj\u00e1 drepur mig undir s\u00e9r?\"    \u00deorm\u00f3\u00f0ur \u00fereif \u00fe\u00e1 \u00ed f\u00e6tur Gretti og \u00e6tla\u00f0i a\u00f0 draga hann ofan    af \u00deorgeiri og f\u00e9kk ekki a\u00f0 gert. Hann var gyr\u00f0ur saxi og    \u00e6tla\u00f0i a\u00f0 breg\u00f0a. \u00de\u00e1 kom \u00deorgils b\u00f3ndi a\u00f0 og ba\u00f0 \u00fe\u00e1 vera    spaka og f\u00e1st ekki vi\u00f0 Gretti. \u00deeir ger\u00f0u svo og sneru \u00feessu    \u00ed gaman. Ekki \u00e1ttust \u00feeir fleira vi\u00f0 svo a\u00f0 geti\u00f0 s\u00e9. \u00de\u00f3tti    m\u00f6nnum \u00deorgils mikla g\u00e6fu til hafa bori\u00f0 a\u00f0 stilla sl\u00edka    ofstopamenn. En er vora t\u00f3k f\u00f3ru \u00feeir \u00e1 burt allir.    Grettir f\u00f3r inn til \u00deorskafjar\u00f0ar. Var hann spur\u00f0ur a\u00f0 hversu    honum hef\u00f0i l\u00edka\u00f0 vistarger\u00f0in e\u00f0a veturvistin \u00e1 Reykjah\u00f3lum.    Hann svarar: \"\u00dear hefi eg svo veri\u00f0 a\u00f0 eg hefi jafnan m\u00ednum    mat or\u00f0i\u00f0 fegnastur \u00fe\u00e1 er eg n\u00e1\u00f0i honum.\"    F\u00f3r hann s\u00ed\u00f0an vestur yfir hei\u00f0ar."}}