{"originalTitle": "Grettis_Saga_Chapter_45", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_45", "text": {"0": "S\u00e1 ma\u00f0ur var me\u00f0 \u00deorbirni \u00f6xnamegin er \u00c1li h\u00e9t. Hann var    h\u00faskarl og heldur \u00f3g\u00e6fur og vinnul\u00edtill. \u00deorbj\u00f6rn ba\u00f0 hann    starfa betur ella kve\u00f0st hann mundu lemja hann. \u00c1li kva\u00f0 \u00feess    \u00f6ngan f\u00fdst hafa og var hinn k\u00edfnasti \u00ed m\u00f3ti. \u00deorbj\u00f6rn \u00feoldi    honum eigi og rak hann ni\u00f0ur undir sig og f\u00f3r me\u00f0 hann illa.    Eftir \u00fea\u00f0 f\u00f3r \u00c1li brott \u00far vistinni og f\u00f3r nor\u00f0ur yfir h\u00e1ls    til Mi\u00f0fjar\u00f0ar. L\u00e9tti eigi fyrr en hann kom til Bjargs. Atli    var heima og spur\u00f0i hvert hann skyldi fara. Hann kva\u00f0st leita    s\u00e9r vistar.    \"Ertu eigi vinnuma\u00f0ur \u00deorbjarnar?\" kva\u00f0 Atli.    \"Ei f\u00f3r \u00fea\u00f0 svo keypilega me\u00f0 okkur,\" segir \u00c1li. \"Eg var \u00fear    ekki lengi en m\u00e9r \u00fe\u00f3tti illt me\u00f0an eg var. Skildum vi\u00f0 svo a\u00f0    m\u00e9r \u00fe\u00f3tti hann ekki vel syngja a\u00f0 kverkum m\u00e9r og mun eg    \u00feanga\u00f0 aldrei fara til vistar hva\u00f0 sem anna\u00f0 ver\u00f0ur af m\u00e9r.    Er \u00fea\u00f0 og satt a\u00f0 mikill munur er hvorum ykkar ver\u00f0ur betur    til hj\u00f3na sinna. Vildi eg gjarna n\u00fa vinna hj\u00e1 \u00fe\u00e9r ef \u00feess    v\u00e6ri kostur.\"    Atli svarar: \"N\u00f3ga hefi eg vinnumenn \u00fe\u00f3 a\u00f0 ekki seilist eg \u00ed    hendur \u00deorbirni til \u00feeirra manna er hann hefir r\u00e1\u00f0i\u00f0 en m\u00e9r    \u00feykir \u00fe\u00fa \u00feollaus og far aftur til hans.\"    \u00c1li m\u00e6lti: \"\u00dear kem eg eigi \u00f3nau\u00f0igur.\"    N\u00fa dvaldist \u00c1li \u00fear um stund. Einn morgun f\u00f3r hann til verks    me\u00f0 \u00feeim h\u00fask\u00f6rlum Atla og vann svo a\u00f0 hva\u00f0an\u00e6va voru \u00e1 honum    hendurnar. L\u00e9t \u00c1li svo ganga fram \u00e1 sumari\u00f0. Atli lag\u00f0i ekki    til hans en l\u00e9t \u00fe\u00f3 gefa honum mat \u00fev\u00ed a\u00f0 honum l\u00edka\u00f0i    starfinn vel.    \u00deorbj\u00f6rn fr\u00e9ttir n\u00fa a\u00f0 \u00c1li er \u00e1 Bjargi. Hann rei\u00f0 \u00fe\u00e1 til    Bjargs vi\u00f0 \u00feri\u00f0ja mann og kalla\u00f0i Atla til tals vi\u00f0 sig. Atli    gekk \u00fat og heilsa\u00f0i \u00feeim.    \u00deorbj\u00f6rn m\u00e6lti: \"Enn viltu endurn\u00fdja vi\u00f0 mig Atli um m\u00f3tgang    og \u00e1leitni. E\u00f0a \u00fev\u00ed hefir \u00fe\u00fa teki\u00f0 vinnumann minn og er sl\u00edkt    \u00f3skilr\u00edkilega gert?\"    Atli svarar: \"Ekki er m\u00e9r \u00fea\u00f0 s\u00fdnt a\u00f0 hann s\u00e9 \u00feinn    vinnuma\u00f0ur. En ekki vil eg \u00e1 honum halda ef \u00fe\u00fa s\u00fdnir skilr\u00edki    til a\u00f0 hann s\u00e9 \u00feitt hj\u00f3n. En ekki nenni eg draga hann \u00far    h\u00fasum \u00fat.\"    \"\u00de\u00fa munt r\u00e1\u00f0a a\u00f0 sinni,\" sag\u00f0i \u00deorbj\u00f6rn, \"en kref eg mannsins    og fyrirb\u00fd\u00f0 eg vinnu hans. En koma mun eg anna\u00f0 sinn og er    eigi v\u00edst a\u00f0 vi\u00f0 skiljumst \u00fe\u00e1 betri vinir en n\u00fa.\"    Atli svarar: \"Heima mun eg b\u00ed\u00f0a og taka vi\u00f0 \u00fev\u00ed sem a\u00f0 h\u00f6ndum    kemur.\"    S\u00ed\u00f0an rei\u00f0 \u00deorbj\u00f6rn heim. En er verkmenn komu heim um kveldi\u00f0    segir Atli \u00fe\u00e1 vi\u00f0urtal \u00feeirra \u00deorbjarnar og ba\u00f0 \u00c1la fara lei\u00f0    s\u00edna og sag\u00f0ist ekki vildu dvelja vist hans.    \u00c1li svarar: \"Satt er hi\u00f0 fornkve\u00f0na, ofleyfingarnir breg\u00f0ast    m\u00e9r mest. Og \u00e6tla\u00f0i eg \u00fea\u00f0 eigi a\u00f0 \u00fe\u00fa mundir n\u00fa reka mig \u00e1    brottu \u00fear sem eg hefi unni\u00f0 h\u00e9r til sprengs \u00ed sumar og vona\u00f0    til \u00feess a\u00f0 \u00fe\u00fa mundir m\u00e9r nokkura forst\u00f6\u00f0u veita en \u00feann veg    fari\u00f0 \u00fe\u00e9r \u00fe\u00f3 a\u00f0 \u00fe\u00e9r l\u00e1ti\u00f0 allg\u00f3\u00f0v\u00e6ttlega. N\u00fa skal mig h\u00e9r    lemja fyrir augum \u00fe\u00e9r ef \u00fe\u00fa vilt m\u00e9r \u00f6ngva forst\u00f6\u00f0u veita e\u00f0a    hj\u00e1lp.\"    Atla gekkst hugur vi\u00f0 um tal hans og nennti n\u00fa eigi a\u00f0 reka    hann \u00e1 brottu fr\u00e1 s\u00e9r. Lei\u00f0 n\u00fa \u00fear til er menn t\u00f3ku til    sl\u00e1ttar.    \u00dea\u00f0 var einn dag nokkuru fyrir mi\u00f0sumar a\u00f0 \u00deorbj\u00f6rn \u00f6xnamegin    rei\u00f0 til Bjargs. Hann var svo b\u00fainn a\u00f0 hann haf\u00f0i hj\u00e1lm \u00e1    h\u00f6f\u00f0i og gyr\u00f0ur vi\u00f0 sver\u00f0 og spj\u00f3t \u00ed hendi. \u00dea\u00f0 var    fja\u00f0raspj\u00f3t og brei\u00f0 mj\u00f6g fj\u00f6\u00f0urin. V\u00e6ta var \u00fati um daginn.    Atli haf\u00f0i sent h\u00faskarla s\u00edna til sl\u00e1ttar en menn hans sumir    voru nor\u00f0ur vi\u00f0 Horn til afla. Atli var heima og f\u00e1ir menn    a\u00f0rir.    \u00deorbj\u00f6rn kom \u00fear n\u00e6r h\u00e1degi um daginn. Hann var einn \u00ed fer\u00f0    og rei\u00f0 a\u00f0 \u00fatidyrum. Aftur var hur\u00f0 en \u00f6ngvir menn \u00fati.    \u00deorbj\u00f6rn drap \u00e1 dyr og f\u00f3r s\u00ed\u00f0an \u00e1 bak h\u00fasum svo a\u00f0 m\u00e1tti    ekki sj\u00e1 hann fr\u00e1 dyrunum heiman. Menn heyr\u00f0u a\u00f0 bari\u00f0 var og    gekk \u00fat kona ein. \u00deorbj\u00f6rn haf\u00f0i svip af konunni og l\u00e9t ekki    sj\u00e1 sig \u00fev\u00ed a\u00f0 hann \u00e6tla\u00f0i anna\u00f0 a\u00f0 vinna. H\u00fan kom \u00ed stofu.    Atli spur\u00f0i hva\u00f0 komi\u00f0 var. H\u00fan kva\u00f0st ekki hafa s\u00e9\u00f0 komi\u00f0    \u00fati. Og er \u00feau t\u00f6lu\u00f0u \u00feetta \u00fe\u00e1 laust \u00deorbj\u00f6rn miki\u00f0 h\u00f6gg \u00e1    dyrnar.    \u00de\u00e1 m\u00e6lti Atli: \"Mig vill sj\u00e1 finna og mun hann eiga erindi\u00f0    vi\u00f0 mig hversu \u00fearft sem er.\"    Gekk hann \u00fe\u00e1 fram og \u00fat \u00ed dyrnar. Hann s\u00e1 \u00f6ngvan \u00fati. V\u00e6ta    var \u00fati mikil og \u00fev\u00ed gekk hann eigi \u00fat og h\u00e9lt sinni hendi \u00ed    hvorn dyrastafinn og litast svo um.    \u00cd \u00fev\u00ed bili snara\u00f0i \u00deorbj\u00f6rn fram fyrir dyrnar og lag\u00f0i tveim    h\u00f6ndum til Atla me\u00f0 spj\u00f3tinu \u00e1 honum mi\u00f0jum svo st\u00f3\u00f0 \u00ed gegnum    hann.    Atli m\u00e6lti vi\u00f0 er hann f\u00e9kk lagi\u00f0: \"\u00deau t\u00ed\u00f0kast hin brei\u00f0u    spj\u00f3tin,\" segir hann.    S\u00ed\u00f0an f\u00e9ll hann fram \u00e1 \u00fer\u00f6skuldinn. \u00de\u00e1 komu fram konur er \u00ed    stofunni h\u00f6f\u00f0u veri\u00f0. \u00de\u00e6r s\u00e1u a\u00f0 Atli var dau\u00f0ur. \u00de\u00e1 var    \u00deorbj\u00f6rn \u00e1 bak kominn og l\u00fdsti v\u00edginu \u00e1 hendur s\u00e9r og rei\u00f0    heim eftir \u00fea\u00f0.    \u00c1sd\u00eds h\u00fasfreyja sendir eftir m\u00f6nnum og var b\u00fai\u00f0 um l\u00edk Atla    og var hann jar\u00f0a\u00f0ur hj\u00e1 f\u00f6\u00f0ur s\u00ednum.    Hann var mj\u00f6g harmdau\u00f0ur \u00fev\u00ed hann haf\u00f0i veri\u00f0 b\u00e6\u00f0i vitur og    vins\u00e6ll. Engi komu fram f\u00e9gj\u00f6ld fyrir v\u00edg Atla enda beiddist    engi b\u00f3ta \u00fev\u00ed a\u00f0 Grettir \u00e1tti eftirm\u00e1li\u00f0 ef hann k\u00e6mi \u00fat.    St\u00f3\u00f0u \u00feessi m\u00e1l kyrr um sumari\u00f0. Var\u00f0 \u00deorbj\u00f6rn l\u00edtt \u00feokka\u00f0ur    af \u00feessu verki og sat \u00fe\u00f3 um kyrrt \u00ed b\u00fai s\u00ednu."}}