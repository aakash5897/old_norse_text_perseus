{"originalTitle": "Grettis_Saga_Chapter_15", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_15", "text": {"0": "\u00de\u00e1 voru margir uppvaxandi menn \u00ed Mi\u00f0fir\u00f0i. Sk\u00e1ld-Torfa bj\u00f3 \u00fe\u00e1    \u00e1 Torfust\u00f6\u00f0um. Bersi h\u00e9t son hennar. Hann var manna    gervilegastur og sk\u00e1ld gott. \u00deeir bjuggu \u00e1 Mel br\u00e6\u00f0ur,    Korm\u00e1kur og \u00deorgils. Me\u00f0 \u00feeim \u00f3x upp s\u00e1 ma\u00f0ur er Oddur h\u00e9t.    Hann var framf\u00e6rsluma\u00f0ur \u00feeirra og var kalla\u00f0ur Oddur    \u00f3magask\u00e1ld. Au\u00f0unn h\u00e9t ma\u00f0ur. Hann \u00f3x upp \u00e1 Au\u00f0unarst\u00f6\u00f0um \u00ed    V\u00ed\u00f0idal. Hann var gegn ma\u00f0ur og g\u00f3\u00f0fengur og sterkastur    nor\u00f0ur \u00fear sinna jafnaldra. K\u00e1lfur \u00c1sgeirsson bj\u00f3 \u00e1 \u00c1sgeirs\u00e1    og \u00deorvaldur br\u00f3\u00f0ir hans. Atli br\u00f3\u00f0ir Grettis ger\u00f0ist og    \u00feroskama\u00f0ur og allra manna g\u00e6fastur. Vi\u00f0 hann l\u00edka\u00f0i hverjum    manni vel.    \u00deessir l\u00f6g\u00f0u knattleika saman \u00e1 Mi\u00f0fjar\u00f0arvatni. Komu \u00fear til    Mi\u00f0fir\u00f0ingar og V\u00ed\u00f0d\u00e6lar. \u00dear komu og margir inn \u00far    Vesturh\u00f3pi og Vatnsnesi svo og \u00far Hr\u00fatafir\u00f0i. S\u00e1tu \u00feeir \u00fear    vi\u00f0 er lengra f\u00f3ru til. Var \u00fear skipa\u00f0 saman \u00feeim sem    jafnsterkastir voru og var\u00f0 a\u00f0 \u00fev\u00ed hin mesta gle\u00f0i lengstum \u00e1    haustum.    Grettir f\u00f3r til leika fyrir b\u00e6n Atla br\u00f3\u00f0ur s\u00edns \u00fe\u00e1 er hann    var fj\u00f3rt\u00e1n vetra gamall. S\u00ed\u00f0an var skipa\u00f0 m\u00f6nnum til leiks.    Var Gretti \u00e6tla\u00f0 a\u00f0 leika vi\u00f0 Au\u00f0un er fyrr var nefndur. Hann    var \u00feeirra nokkurum vetrum eldri. Au\u00f0unn sl\u00f3 kn\u00f6ttinn yfir    h\u00f6fu\u00f0 Gretti og gat hann eigi n\u00e1\u00f0. St\u00f6kk hann langt eftir    \u00edsinum. Grettir var\u00f0 rei\u00f0ur vi\u00f0 \u00feetta og \u00fe\u00f3tti Au\u00f0unn vilja    leika \u00e1 sig, s\u00e6kir \u00fe\u00f3 kn\u00f6ttinn, kemur aftur og \u00feegar hann    n\u00e1\u00f0i til Au\u00f0unar setur hann kn\u00f6ttinn r\u00e9tt framan \u00ed enni honum    svo a\u00f0 sprakk fyrir. Au\u00f0unn sl\u00f3 Gretti me\u00f0 knattgildrunni er    hann h\u00e9lt \u00e1 og kom l\u00edtt \u00e1 \u00fev\u00ed a\u00f0 Grettir hlj\u00f3p undir h\u00f6ggi\u00f0.    T\u00f3kust \u00feeir \u00fe\u00e1 \u00e1 fangbr\u00f6g\u00f0um og gl\u00edmdu. \u00de\u00f3ttust menn \u00fe\u00e1 sj\u00e1    a\u00f0 Grettir var sterkari en menn \u00e6tlu\u00f0u \u00fev\u00ed a\u00f0 Au\u00f0unn var    rammur a\u00f0 afli. \u00c1ttust \u00feeir lengi vi\u00f0 en svo lauk a\u00f0 Grettir    f\u00e9ll. L\u00e9t Au\u00f0unn \u00fe\u00e1 fylgja kn\u00e9 kvi\u00f0i og f\u00f3r illa me\u00f0 hann.    Hlupu \u00feeir \u00fe\u00e1 til Atli og Bersi og margir a\u00f0rir og skildu \u00fe\u00e1.    Grettir kva\u00f0 ekki \u00feurfa a\u00f0 halda \u00e1 s\u00e9r sem \u00f3lmum hundi og    m\u00e6lti \u00feetta: \"\u00der\u00e6ll einn \u00feegar hefnist en argur aldrei.\"    Eigi l\u00e9tu menn \u00feetta s\u00e9r a\u00f0 sundur\u00feykki ver\u00f0a \u00fev\u00ed a\u00f0 \u00feeir    K\u00e1lfur og \u00deorvaldur br\u00e6\u00f0ur vildu a\u00f0 \u00feeir v\u00e6ru s\u00e1ttir. Voru    \u00feeir og skyldir nokku\u00f0, Au\u00f0un og Grettir. H\u00e9lst leikurinn sem    \u00e1\u00f0ur og var\u00f0 ekki til sundur\u00feykki fleira."}}