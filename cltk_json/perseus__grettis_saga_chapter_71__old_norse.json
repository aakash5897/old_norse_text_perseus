{"originalTitle": "Grettis_Saga_Chapter_71", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_71", "text": {"0": "N\u00fa l\u00ed\u00f0ur fram a\u00f0 s\u00f3lhv\u00f6rfum. \u00de\u00e1 bjuggust b\u00e6ndur a\u00f0 s\u00e6kja    sl\u00e1turf\u00e9 sitt \u00ed eyna.    \u00deeir skipu\u00f0u sk\u00fatu og f\u00e9kk hver mann fyrir sig en sumir tvo.    En er \u00feeir komu n\u00e6rri eyjunni s\u00e1u \u00feeir \u00fear menn \u00e1 ferli. \u00dea\u00f0    \u00fe\u00f3tti \u00feeim undarlegt og g\u00e1tu \u00fea\u00f0 til a\u00f0 nokkurir menn mundu    hafa broti\u00f0 \u00fear skip sitt og komist \u00fear \u00e1 land. Reru n\u00fa \u00fear    a\u00f0 sem stigarnir voru en hinir sem fyrir voru dr\u00f3gu upp    stigana. \u00de\u00e1 \u00fe\u00f3tti b\u00e6ndum undarlega vi\u00f0 breg\u00f0a og k\u00f6llu\u00f0u \u00e1 \u00fe\u00e1    og spur\u00f0u hverjir \u00fear v\u00e6ru fyrir. Grettir nefndi sig og svo    s\u00edna f\u00e9laga. B\u00e6ndur spur\u00f0u hver hann flutti \u00fat \u00ed eyna.    Grettir svarar: \"S\u00e1 flutti mig sem fari\u00f0 \u00e1tti og hendurnar    haf\u00f0i og meiri var minn vinur en y\u00f0var.\"    B\u00e6ndur sv\u00f6ru\u00f0u: \"L\u00e1t oss n\u00e1 f\u00e9 voru og far til lands me\u00f0 oss    og haf frj\u00e1lst \u00fea\u00f0 sem \u00fe\u00fa hefir ni\u00f0ur lagt af f\u00e9 voru.\"    Grettir svarar: \"Vel er \u00fea\u00f0 bo\u00f0i\u00f0 en \u00fe\u00f3 munu n\u00fa hvorir hafa    \u00fea\u00f0 sem fengi\u00f0 hafa. Og er \u00fea\u00f0 skj\u00f3tt a\u00f0 segja y\u00f0ur a\u00f0 h\u00e9\u00f0an    fer eg eigi nema eg s\u00e9 dau\u00f0ur um dreginn. Ekki l\u00e6t eg laust    \u00fea\u00f0 sem eg hefi h\u00f6ndum \u00e1 komi\u00f0.\"    N\u00fa \u00fe\u00f6gnu\u00f0u b\u00e6ndur og \u00fe\u00f3tti mikill vogestur kominn \u00ed Drangey.    Bu\u00f0u \u00feeir honum n\u00fa marga kosti, b\u00e6\u00f0i me\u00f0 f\u00e9gj\u00f6fum og f\u00f6grum    heitum, en Grettir neitti \u00f6llu og f\u00f3ru b\u00e6ndur \u00e1 burt vi\u00f0 svo    b\u00fai\u00f0 og undu illa vi\u00f0 sinn hlut. S\u00f6g\u00f0u \u00feeir h\u00e9ra\u00f0sm\u00f6nnum hver    vargur kominn var \u00ed eyna. \u00deetta kom miki\u00f0 \u00e1 \u00fe\u00e1 \u00f3vara og \u00fe\u00f3tti    eigi h\u00e6gt til a\u00f0ger\u00f0a. \u00c1ttu \u00feeir um \u00feetta a\u00f0 tala um veturinn    og g\u00e1tu eigi r\u00e1\u00f0 til s\u00e9\u00f0 a\u00f0 koma Gretti \u00far eyjunni."}}