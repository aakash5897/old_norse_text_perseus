{"originalTitle": "Grettis_Saga_Chapter_68", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_68", "text": {"0": "Eftir v\u00edg \u00deorsteins Kuggasonar lag\u00f0i Snorri go\u00f0i f\u00e6\u00f0 mikla \u00e1    \u00fe\u00e1 \u00de\u00f3rodd son sinn og S\u00e1m son Barkar hins digra, en \u00fea\u00f0 er ei    greint hva\u00f0 \u00feeir h\u00f6f\u00f0u helst til saka utan \u00fea\u00f0 a\u00f0 \u00feeir hafi    eigi vilja\u00f0 gera eitthvert st\u00f3rvirki \u00fea\u00f0 er Snorri lag\u00f0i    fyrir \u00fe\u00e1. Og \u00fev\u00ed rak Snorri go\u00f0i \u00de\u00f3rodd burt fr\u00e1 s\u00e9r og ba\u00f0    hann eigi fyrr aftur koma en hann hef\u00f0i drepi\u00f0 einnhvern    sk\u00f3garmann og svo var\u00f0 a\u00f0 vera. F\u00f3r \u00de\u00f3roddur \u00fe\u00e1 yfir til    Dala.    \u00de\u00e1 bj\u00f3 \u00e1 Brei\u00f0ab\u00f3lsta\u00f0 \u00ed S\u00f6kk\u00f3lfsdal ekkja s\u00fa er Geirlaug    h\u00e9t. H\u00fan h\u00e9lt smalamann \u00feann sem sekur var or\u00f0inn um    \u00e1verkam\u00e1l. Hann var frumvaxta piltungur. \u00dea\u00f0 fr\u00e9tti \u00de\u00f3roddur    Snorrason og rei\u00f0 \u00e1 Brei\u00f0ab\u00f3lsta\u00f0. Hann spur\u00f0i hvar    smalama\u00f0ur v\u00e6ri.    H\u00fasfreyja kva\u00f0 hann vera hj\u00e1 f\u00e9 \"e\u00f0a hva\u00f0 viltu honum?\"    \"Eg skal hafa l\u00edf hans,\" segir \u00de\u00f3roddur, \"\u00fev\u00ed a\u00f0 hann er    sekur sk\u00f3garma\u00f0ur.\"    H\u00fan svarar: \"\u00dea\u00f0 er \u00fe\u00e9r engi frami a\u00f0 drepa hann, veslinginn,    sl\u00edkur ofurgarpur sem \u00fe\u00fa \u00feykist vera. Mun eg v\u00edsa \u00fe\u00e9r til    meira \u00ferekvirkis ef \u00fe\u00e9r er mikill hugur \u00e1 a\u00f0 reyna \u00feig.\"    \"Hvert er \u00fea\u00f0?\" segir hann.    H\u00fan svarar: \"H\u00e9r upp \u00ed fjallinu liggur Grettir \u00c1smundarson.    F\u00e1st \u00fe\u00fa vi\u00f0 hann. \u00dea\u00f0 er meir vi\u00f0 \u00feitt h\u00e6fi.\"    \u00de\u00f3roddur t\u00f3k vel m\u00e1li \u00feessu \"og skal svo vera.\"    Keyr\u00f0i hann \u00fe\u00e1 hestinn sporum og rei\u00f0 upp eftir dalnum. Og er    hann kom \u00e1 h\u00e6\u00f0irnar fyrir ne\u00f0an Austur\u00e1 s\u00e1 hann hvar var    lj\u00f3sbleikur hestur me\u00f0 s\u00f6\u00f0li. Hann s\u00e1 \u00fear og mikinn mann me\u00f0    vopnum og sneri \u00feegar til m\u00f3ts vi\u00f0 hann. Grettir heilsa\u00f0i    honum og spur\u00f0i hver hann v\u00e6ri.    \u00de\u00f3roddur nefndi sig og m\u00e6lti: \"Hv\u00ed spyr\u00f0 \u00fe\u00fa mig eigi heldur    a\u00f0 erindum m\u00ednum en nafni?\"    \"\u00dev\u00ed,\" sag\u00f0i Grettir, \"a\u00f0 \u00feau ein munu vera a\u00f0 l\u00edti\u00f0 mun til    koma e\u00f0a ertu son Snorra go\u00f0a?\"    \"Svo er og v\u00edst,\" segir \u00de\u00f3roddur, \"en \u00fe\u00f3 skal n\u00fa reyna hvor    okkar meira m\u00e1.\"    \"Au\u00f0vita\u00f0 er \u00fea\u00f0,\" sag\u00f0i Grettir. \"E\u00f0a hefir \u00fe\u00fa eigi fr\u00e9tt    \u00fea\u00f0 a\u00f0 eg hefi or\u00f0i\u00f0 l\u00edtil heilla\u00fe\u00fafa um a\u00f0 \u00fereifa flestum    m\u00f6nnum?\"    \"Veit eg \u00fea\u00f0,\" segir \u00de\u00f3roddur, \"en \u00fe\u00f3 skal n\u00fa nokku\u00f0 til    voga\" og br\u00e1 sver\u00f0i og s\u00f3tti a\u00f0 Gretti me\u00f0 \u00e1kef\u00f0 en hann    hl\u00edf\u00f0i s\u00e9r me\u00f0 skildi en ekki bar hann vopn \u00e1 \u00de\u00f3rodd og f\u00f3r    svo um stund. Ekki var\u00f0 hann s\u00e1r.    Grettir m\u00e6lti \u00fe\u00e1: \"L\u00e1tum vi\u00f0 af \u00feessum leik \u00fev\u00ed a\u00f0 \u00f6ngan    sigur muntu f\u00e1 \u00ed okkrum vi\u00f0skiptum.\"    \u00de\u00f3roddur hj\u00f3 \u00fe\u00e1 sem t\u00ed\u00f0ast.    Grettir leiddist vi\u00f0 hann a\u00f0 f\u00e1st. \u00dereif hann til \u00de\u00f3rodds og    setti hann ni\u00f0ur hj\u00e1 s\u00e9r og m\u00e6lti: \"Alls \u00e1 eg kosti vi\u00f0 \u00feig    gera \u00fea\u00f0 sem eg vil og ekki hr\u00e6\u00f0ist eg a\u00f0 \u00fe\u00fa ver\u00f0ir m\u00e9r a\u00f0    bana en hr\u00e6\u00f0ist eg h\u00e6rukollinn Snorra go\u00f0a f\u00f6\u00f0ur \u00feinn og r\u00e1\u00f0    hans. \u00deau hafa flestum \u00e1 kn\u00e9 komi\u00f0. Og skyldir \u00fe\u00fa \u00e6tla \u00fe\u00e9r    \u00fea\u00f0 er \u00fe\u00fa g\u00e6tir orka\u00f0. En ekki er \u00fea\u00f0 barnaf\u00e6ri a\u00f0 berjast    vi\u00f0 mig.\"    En er \u00de\u00f3roddur s\u00e1 a\u00f0 hann kom \u00f6ngu fram sefa\u00f0ist hann heldur    og skildu \u00feeir vi\u00f0 \u00fea\u00f0. Rei\u00f0 \u00de\u00f3roddur heim \u00ed Tungu og sag\u00f0i    f\u00f6\u00f0ur s\u00ednum sameign \u00feeirra Grettis.    Snorri go\u00f0i brosti a\u00f0 og m\u00e6lti: \"Margur er dulinn a\u00f0 s\u00e9r og    var\u00f0 ykkar mikill mannamunur. \u00de\u00fa hj\u00f3st upp \u00e1 hann en hann    m\u00e1tti gera vi\u00f0 \u00feig hva\u00f0 er hann vildi. En \u00fe\u00f3 ger\u00f0i Grettir    viturlega er hann drap \u00feig eigi \u00fev\u00ed a\u00f0 eg mundi eigi nennt    hafa a\u00f0 \u00fe\u00edn v\u00e6ri \u00f3hefnt. Skal eg heldur leggja honum til li\u00f0s    ef eg ver\u00f0 vi\u00f0 staddur hans m\u00e1l.\"    Fannst \u00fea\u00f0 mj\u00f6g a\u00f0 Snorra a\u00f0 honum \u00fe\u00f3tti Grettir vel hafa    gert vi\u00f0 \u00de\u00f3rodd og var jafnan vin hans s\u00ed\u00f0an \u00ed till\u00f6gum    s\u00ednum."}}