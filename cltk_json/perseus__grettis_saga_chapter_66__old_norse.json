{"originalTitle": "Grettis_Saga_Chapter_66", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_66", "text": {"0": "N\u00fa er fr\u00e1 Gretti a\u00f0 segja a\u00f0 hann l\u00e6tur stein \u00ed festarauga\u00f0    og l\u00e9t svo s\u00edga ofan a\u00f0 vatninu.    \"Hvern veg \u00e6tlar \u00fe\u00fa n\u00fa,\" segir prestur, \"a\u00f0 fara?\"    \"Ekki vil eg vera bundinn,\" segir Grettir, \"\u00fe\u00e1 er eg kem \u00ed    fossinn. Svo bo\u00f0ar m\u00e9r hugur um.\"    Eftir \u00fea\u00f0 bj\u00f3 hann sig til fer\u00f0ar og var f\u00e1kl\u00e6ddur og gyrti    sig me\u00f0 saxinu en haf\u00f0i ekki fleiri vopn. S\u00ed\u00f0an hlj\u00f3p hann af    bjarginu og ni\u00f0ur \u00ed fossinn. S\u00e1 prestur \u00ed iljar honum og    vissi s\u00ed\u00f0an aldrei hva\u00f0 af honum var\u00f0. Grettir kafa\u00f0i undir    fossinn og var \u00fea\u00f0 torvelt \u00fev\u00ed a\u00f0 i\u00f0a var mikil og var\u00f0 hann    allt til grunns a\u00f0 kafa \u00e1\u00f0ur en hann k\u00e6mist upp undir    fossinn. \u00dear var forberg miki\u00f0 og komst hann inn \u00fear upp \u00e1.    \u00dear var hellir mikill undir fossinum og f\u00e9ll \u00e1in fram af    berginu.    Hann gekk \u00fe\u00e1 inn \u00ed hellinn og var \u00fear eldur mikill \u00e1 br\u00f6ndum.    Grettir s\u00e1 a\u00f0 \u00fear l\u00e1 j\u00f6tunn \u00f3gurlega mikill. Hann var    hr\u00e6\u00f0ilegur a\u00f0 sj\u00e1. En er Grettir kom a\u00f0 honum hlj\u00f3p j\u00f6tunninn    upp og greip flein einn og hj\u00f3 til \u00feess er kominn var \u00fev\u00ed a\u00f0    b\u00e6\u00f0i m\u00e1tti h\u00f6ggva og leggja me\u00f0 \u00fev\u00ed. Tr\u00e9skaft var \u00ed. \u00dea\u00f0    k\u00f6llu\u00f0u menn \u00fe\u00e1 heftisax er \u00feann veg var gert. Grettir hj\u00f3 \u00e1    m\u00f3ti me\u00f0 saxinu og kom \u00e1 skafti\u00f0 svo a\u00f0 \u00ed sundur t\u00f3k.    J\u00f6tunninn vildi \u00fe\u00e1 seilast \u00e1 bak s\u00e9r aftur til sver\u00f0s er \u00fear    h\u00e9kk \u00ed hellinum. \u00cd \u00fev\u00ed hj\u00f3 Grettir framan \u00e1 brj\u00f3sti\u00f0 svo a\u00f0    n\u00e1lega t\u00f3k af alla bringspalina og kvi\u00f0inn svo a\u00f0 i\u00f0rin    steyptust \u00far honum ofan \u00ed \u00e1na og keyr\u00f0i \u00feau ofan eftir \u00e1nni.    Og er prestur sat vi\u00f0 festina s\u00e1 hann a\u00f0 sly\u00f0rur nokkurar rak    ofan eftir strengnum, bl\u00f3\u00f0ugar allar. Hann var\u00f0 \u00fe\u00e1 laus \u00e1    velli og \u00fe\u00f3ttist n\u00fa vita a\u00f0 Grettir mundi dau\u00f0ur vera. Hlj\u00f3p    hann \u00fe\u00e1 fr\u00e1 festarhaldinu og f\u00f3r heim. Var \u00fe\u00e1 komi\u00f0 a\u00f0 kveldi    og sag\u00f0i v\u00edslega a\u00f0 Grettir v\u00e6ri dau\u00f0ur og sag\u00f0i a\u00f0 mikill    ska\u00f0i v\u00e6ri eftir \u00fev\u00edl\u00edkan mann.    N\u00fa er fr\u00e1 Gretti a\u00f0 segja. Hann l\u00e9t skammt h\u00f6ggva \u00ed milli \u00fear    til er j\u00f6tunninn d\u00f3. Gekk Grettir \u00fe\u00e1 innar eftir hellinum.    Hann kveikti lj\u00f3s og kanna\u00f0i hellinn. Ekki er fr\u00e1 \u00fev\u00ed sagt    hversu miki\u00f0 f\u00e9 hann f\u00e9kk \u00ed hellinum en \u00fea\u00f0 \u00e6tla menn a\u00f0    veri\u00f0 hafi miki\u00f0. Dvaldist honum \u00fear fram \u00e1 n\u00f3ttina. Hann    fann \u00fear tveggja manna bein og bar \u00feau \u00ed belg einn. Leita\u00f0i    hann \u00fe\u00e1 \u00far hellinum og lag\u00f0ist til festarinnar og hristi hana    og \u00e6tla\u00f0i a\u00f0 prestur mundi \u00fear vera. En er hann vissi a\u00f0    prestur var heim farinn var\u00f0 hann \u00fe\u00e1 a\u00f0 handstyrkja sig upp    festina og komst hann svo upp \u00e1 bjargi\u00f0.    F\u00f3r hann \u00fe\u00e1 heim til Eyjardals\u00e1r og kom \u00ed forkirkju belgnum    \u00feeim sem beinin voru \u00ed og me\u00f0 r\u00fanakefli \u00fev\u00ed er v\u00edsur \u00feessar    voru forkunnlega vel \u00e1 ristnar:Gekk eg \u00ed glj\u00fafr hi\u00f0 d\u00f6kkva,gein veltiflug steinavi\u00f0 hj\u00f6rg\u00e6\u00f0i hr\u00ed\u00f0arhlunns \u00farsv\u00f6lum munni.Fast l\u00e1 framan a\u00f0 brj\u00f3stiflugstraumr \u00ed sal Naumu.Heldr kom \u00e1 her\u00f0ar sk\u00e1ldih\u00f6r\u00f0 fj\u00f3n Braga kvonar.    Og enn \u00feessi:Lj\u00f3tr kom m\u00e9r \u00ed m\u00f3timellu vinr \u00far helli.Hann f\u00e9kkst heldr a\u00f0 s\u00f6nnuhar\u00f0fengr vi\u00f0 mig lengi.Har\u00f0eggja\u00f0 l\u00e9t eg h\u00f6ggvi\u00f0heptisax af skepti.Gangs klauf brj\u00f3st og bringubjartr gunnlogi svarta.    \u00dear sag\u00f0i svo a\u00f0 Grettir hafi bein \u00feessi \u00far hellinum haft. En    er prestur kom til kirkju um morguninn fann hann kefli\u00f0 og    \u00fea\u00f0 sem fylgdi og las r\u00fanirnar. En Grettir haf\u00f0i fari\u00f0 heim    til Sandhauga."}}