{"originalTitle": "Grettis_Saga_Chapter_91", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_91", "text": {"0": "Margir eggju\u00f0u \u00deorstein a\u00f0 fara \u00e1 fund Haralds konungs og    gerast honum handgenginn en hann t\u00f3k ekki undir \u00fea\u00f0.    \u00de\u00e1 m\u00e6lti Spes: \"\u00dea\u00f0 vil eg \u00deorsteinn,\" sag\u00f0i h\u00fan, \"a\u00f0 \u00fe\u00fa    farir ekki \u00e1 fund Haralds konungs \u00fev\u00ed a\u00f0 vi\u00f0 eigum \u00f6\u00f0rum    konungi meira vangoldi\u00f0 og \u00fearf fyrir \u00fev\u00ed a\u00f0 hugsa. En vi\u00f0    gerumst n\u00fa g\u00f6mul b\u00e6\u00f0i og af \u00e6skuskei\u00f0i en okkur hefir meir    gengi\u00f0 eftir \u00e1stundan en kristilegum kenningum e\u00f0a r\u00f6ksemdum    r\u00e9ttinda. N\u00fa veit eg a\u00f0 \u00feessa okkar skuld mega hvorki leysa    okkrir fr\u00e6ndur n\u00e9 f\u00e9munir utan vi\u00f0 sj\u00e1lf gj\u00f6ldum skyn fyrir.    N\u00fa vil eg breyta r\u00e1\u00f0hag okkrum og fara \u00far landi og \u00e1 p\u00e1fagar\u00f0    \u00fev\u00ed a\u00f0 eg tr\u00fai a\u00f0 \u00fear m\u00e1 mitt m\u00e1l leysast.\"    \u00deorsteinn svarar: \"M\u00e9r eru \u00feessir hlutir jafn kunnigir sem    \u00fe\u00e9r er n\u00fa talar \u00fe\u00fa. Er \u00fea\u00f0 skylt a\u00f0 \u00fe\u00fa r\u00e1\u00f0ir \u00feessu er svo    gegnir vel er \u00fe\u00fa l\u00e9st mig r\u00e1\u00f0a er miklu var \u00f3v\u00e6nlegar \u00e1    stefnt og svo breyta \u00f6llu sem \u00fe\u00fa segir fyrir.\"    \u00deetta kom mj\u00f6g \u00e1 menn \u00f3vara. N\u00fa var \u00deorsteinn tveimur vetrum    mi\u00f0ur en h\u00e1lfsj\u00f6tugur og \u00fe\u00f3 hraustur til allra athafna sinna.    Bau\u00f0 hann n\u00fa til s\u00edn \u00f6llum fr\u00e6ndum s\u00ednum og tengdam\u00f6nnum og    ger\u00f0i bera fyrir \u00feeim r\u00e1\u00f0astofnan s\u00edna. T\u00f3ku vitrir menn vel    undir \u00fea\u00f0 og \u00fe\u00f3tti \u00fe\u00f3 hinn mesti ska\u00f0i a\u00f0 burtf\u00f6r \u00feeirra.    \u00deorsteinn sag\u00f0i ekki v\u00edst um afturkomu s\u00edna \"vil eg n\u00fa \u00feakka    y\u00f0ur \u00f6llum,\" segir \u00deorsteinn, \"hversu \u00fe\u00e9r gengu\u00f0 um mitt g\u00f3ss    me\u00f0an eg var \u00far landi n\u00e6st. N\u00fa vil eg bj\u00f3\u00f0a y\u00f0ur og bi\u00f0ja a\u00f0    \u00fe\u00e9r taki\u00f0 vi\u00f0 f\u00e9 barna minna og \u00feeim sj\u00e1lfum og f\u00e6\u00f0i\u00f0 \u00feau upp    eftir \u00fev\u00ed sem y\u00f0ar er mannd\u00f3mur \u00fev\u00ed a\u00f0 eg er svo til aldurs    kominn a\u00f0 j\u00f6fn von er \u00e1 hvort eg kem aftur \u00fe\u00f3 a\u00f0 eg lifi.    Skulu\u00f0 \u00fe\u00e9r svo fyrir \u00f6llu sj\u00e1 \u00fev\u00ed sem eg \u00e1 h\u00e9r allt eftir sem    eg mun ekki aftur vitja til Noregs.\"    \u00de\u00e1 sv\u00f6ru\u00f0u menn a\u00f0 margt v\u00e6ri gott til r\u00e1\u00f0a \"ef h\u00fasfreyja er    eftir til umsj\u00e1r.\"    \u00de\u00e1 m\u00e6lti h\u00fan: \"\u00dev\u00ed f\u00f3r eg utan \u00far l\u00f6ndum og \u00far Miklagar\u00f0i me\u00f0    \u00deorsteini, og fyrirl\u00e9t eg b\u00e6\u00f0i fr\u00e6ndur og f\u00e9, a\u00f0 eg vildi a\u00f0    eitt gengi yfir okkur b\u00e6\u00f0i. N\u00fa hefir m\u00e9r h\u00e9r gott \u00fe\u00f3tt. En    ekki sl\u00e6gir mig h\u00e9r til langvista \u00ed Noregi e\u00f0a h\u00e9r \u00ed    Nor\u00f0url\u00f6ndum ef hann fer \u00e1 burt. Hefir og jafnan \u00feokki me\u00f0    okkur veri\u00f0 og ekki a\u00f0 \u00e1skilna\u00f0i or\u00f0i\u00f0. N\u00fa munum vi\u00f0 b\u00e6\u00f0i    \u00e1samt fara \u00fev\u00ed a\u00f0 okkur er kunnigast um \u00fe\u00e1 hluti marga er    or\u00f0i\u00f0 hafa s\u00ed\u00f0an vi\u00f0 fundumst.\"    Og er \u00feau h\u00f6f\u00f0u \u00feenna veg \u00e1 gert um hagi s\u00edna \u00fe\u00e1 ba\u00f0    \u00deorsteinn valinkunna menn skipta \u00ed sundur f\u00e9nu \u00ed helminga.    T\u00f3ku fr\u00e6ndur \u00deorsteins \u00feann helming er b\u00f6rnin skyldu eiga og    f\u00e6ddust \u00feau upp me\u00f0 f\u00f6\u00f0urfr\u00e6ndum s\u00ednum og ur\u00f0u s\u00ed\u00f0an hinir    mestu \u00feroskamenn og er mikil \u00e6tt fr\u00e1 \u00feeim komin \u00fear \u00ed    V\u00edkinni. En \u00deorsteinn og \u00feau Spes skiptu \u00ed sundur s\u00ednum hlut    fj\u00e1rins og g\u00e1fu sumt til kirkna fyrir s\u00e1l sinni en sumt h\u00f6f\u00f0u    \u00feau me\u00f0 s\u00e9r. R\u00e9\u00f0ust \u00feau n\u00fa til R\u00f3mfer\u00f0ar og b\u00e1\u00f0u margir vel    fyrir \u00feeim."}}