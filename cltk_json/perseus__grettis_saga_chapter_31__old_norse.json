{"originalTitle": "Grettis_Saga_Chapter_31", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_31", "text": {"0": "Bar\u00f0i Gu\u00f0mundarson og br\u00e6\u00f0ur hans ri\u00f0u heim \u00ed \u00c1sbjarnarnes \u00fe\u00e1    er \u00feeir skildust Grettir. \u00deeir voru synir Gu\u00f0mundar    S\u00f6lmundarsonar. M\u00f3\u00f0ir S\u00f6lmundar var \u00deorlaug d\u00f3ttir S\u00e6mundar    hins su\u00f0ureyska, f\u00f3stbr\u00f3\u00f0ur Ingimundar hins gamla. Bar\u00f0i var    g\u00f6fugmenni miki\u00f0. Hann rei\u00f0 n\u00fa br\u00e1tt a\u00f0 finna \u00de\u00f3rarin hinn    spaka f\u00f3stra sinn. Hann fagna\u00f0i Bar\u00f0a vel og spur\u00f0i hva\u00f0 hann    hef\u00f0i \u00fe\u00e1 um \u00e1rna\u00f0 li\u00f0veisluna \u00fev\u00ed a\u00f0 \u00feeir h\u00f6f\u00f0u \u00e1\u00f0ur gert r\u00e1\u00f0    um fer\u00f0 Bar\u00f0a. Bar\u00f0i svarar a\u00f0 hann hef\u00f0i fengi\u00f0 \u00feann mann    til fylgdar vi\u00f0 sig er honum \u00fe\u00e6tti betra hans li\u00f0 en tveggja    annarra.    \u00de\u00f3rarinn \u00feagna\u00f0i vi\u00f0 og m\u00e6lti: \"\u00dea\u00f0 mun vera Grettir    \u00c1smundarson.\"    \"Sp\u00e1 er spaks geta,\" sag\u00f0i Bar\u00f0i, \"s\u00e1 er ma\u00f0ur hinn sami    f\u00f3stri minn.\"    \u00de\u00f3rarinn svarar: \"Satt er \u00fea\u00f0 a\u00f0 miki\u00f0 afbrag\u00f0 er Grettir    annarra manna, \u00feeirra er n\u00fa er kostur \u00e1 voru landi, og seint    mun hann s\u00f3ttur vopnum ver\u00f0a ef hann er heill. En grunar mig    um hversu heilladrj\u00fagur hann ver\u00f0ur og muntu \u00feess \u00feurfa a\u00f0    eigi s\u00e9u allir \u00f3g\u00e6fumenn \u00ed \u00feinni fer\u00f0 og n\u00f3g mun a\u00f0 gert \u00fe\u00f3    eigi fari hann me\u00f0. Skal hann hvergi fara ef eg r\u00e6\u00f0.\"    \"Eigi var\u00f0i mig \u00feess f\u00f3stri minn,\" segir hann, \"a\u00f0 \u00fe\u00fa mundir    fyrirmuna m\u00e9r hins vaskasta manns hva\u00f0 sem \u00ed gerist. M\u00e1 ekki    fyrir \u00f6llu sj\u00e1 \u00fe\u00e1 er menn ver\u00f0a svo neyddir til sem eg \u00feykist    vera.\"    \"Duga mun \u00fe\u00e9r,\" segir \u00de\u00f3rarinn, \"\u00fe\u00f3 a\u00f0 eg sj\u00e1i fyrir.\"    Var\u00f0 n\u00fa svo a\u00f0 vera sem \u00de\u00f3rarinn vildi a\u00f0 Gretti voru engi    or\u00f0 send en Bar\u00f0i f\u00f3r su\u00f0ur til Borgarfjar\u00f0ar og ur\u00f0u \u00fe\u00e1    Hei\u00f0arv\u00edgin.    Grettir var a\u00f0 Bjargi er hann fr\u00e9tti a\u00f0 Bar\u00f0i var su\u00f0ur    ri\u00f0inn. Hann br\u00e1st vi\u00f0 rei\u00f0ur er honum voru engin or\u00f0 ger og    kva\u00f0 \u00fe\u00e1 eigi svo b\u00fai\u00f0 skilja skyldu. Haf\u00f0i hann \u00fe\u00e1 spurn af    n\u00e6r \u00feeirra v\u00e6ri sunnan von og rei\u00f0 hann \u00fe\u00e1 ofan til    \u00de\u00f3reyjargn\u00faps og \u00e6tla\u00f0i a\u00f0 sitja \u00fear fyrir \u00feeim Bar\u00f0a \u00fe\u00e1 \u00feeir    ri\u00f0u sunnan. Hann f\u00f3r fr\u00e1 b\u00e6num \u00ed hl\u00ed\u00f0ina og bei\u00f0 \u00fear.    \u00deenna sama dag ri\u00f0u \u00feeir Bar\u00f0i sunnan af Tv\u00edd\u00e6gru fr\u00e1    Hei\u00f0arv\u00edgum. \u00deeir voru sex saman og allir s\u00e1rir mj\u00f6g.    Og er \u00feeir komu fram fyrir b\u00e6inn \u00fe\u00e1 m\u00e6lti Bar\u00f0i: \"Ma\u00f0ur er    \u00fear uppi \u00ed hl\u00ed\u00f0inni, mikill, me\u00f0 vopnum e\u00f0a hvern kenni\u00f0 \u00fe\u00e9r    \u00fear?\"    \u00deeir s\u00f6g\u00f0ust eigi vita hver var.    Bar\u00f0i m\u00e6lti: \"\u00dea\u00f0 hygg eg,\" sag\u00f0i hann, \"a\u00f0 \u00fear s\u00e9 Grettir    \u00c1smundarson og ef svo er \u00fe\u00e1 mun hann vilja oss finna. Get eg    honum hafa misl\u00edka\u00f0 er hann hefir ekki fari\u00f0 me\u00f0 oss en m\u00e9r    \u00feykir v\u00e9r n\u00fa ekki vel vi\u00f0 l\u00e1tnir ef hann gerir nokkura \u00f3vissu    af s\u00e9r. Mun eg n\u00fa senda eftir m\u00f6nnum heim til \u00de\u00f3reyjargn\u00faps    og eiga ekki undir \u00f3jafna\u00f0i hans.\"    \u00deeir segja \u00fea\u00f0 allr\u00e1\u00f0legt og svo ger\u00f0u \u00feeir. S\u00ed\u00f0an ri\u00f0u \u00feeir    Bar\u00f0i veg sinn. Grettir s\u00e1 fer\u00f0 \u00feeirra og sneri \u00feegar fyrir    \u00fe\u00e1 og er \u00feeir fundust heilsa hvorir \u00f6\u00f0rum. Grettir spur\u00f0i a\u00f0    t\u00ed\u00f0indum en Bar\u00f0i segir \u00f3felmtlega sl\u00edk sem voru. Grettir    spur\u00f0i hva\u00f0 manna v\u00e6ri \u00ed fer\u00f0 me\u00f0 honum. Bar\u00f0i kva\u00f0 \u00fear vera    br\u00e6\u00f0ur s\u00edna og Eyj\u00f3lf m\u00e1g sinn.    \"Af \u00fe\u00e9r hefir \u00fe\u00fa reki\u00f0 \u00e1m\u00e6li\u00f0 n\u00fa,\" sag\u00f0i Grettir, \"enda er n\u00fa    og n\u00e6st a\u00f0 vi\u00f0 reynum me\u00f0 okkur hvor h\u00e9r m\u00e1 meira.\"    Bar\u00f0i m\u00e6lti: \"Legi\u00f0 hafa m\u00e9r andvirki n\u00e6r gar\u00f0i en a\u00f0 berjast    vi\u00f0 \u00feig fyrir sakleysi og \u00feykist eg n\u00fa hafa reki\u00f0 \u00fea\u00f0 af    m\u00e9r.\"    Grettir svarar: \"Bley\u00f0ast \u00feykir m\u00e9r \u00fe\u00fa Bar\u00f0i,\" sag\u00f0i Grettir,    \"ef \u00fe\u00fa \u00feorir eigi a\u00f0 berjast vi\u00f0 mig.\"    \"Kalla \u00fe\u00fa \u00fea\u00f0 sem vilt,\" segir Bar\u00f0i, \"en \u00ed \u00f6\u00f0rum sta\u00f0 vildi    eg a\u00f0 \u00fe\u00fa k\u00e6mir fram \u00f3jafna\u00f0i \u00fe\u00ednum en vi\u00f0 mig. Er \u00fea\u00f0 eigi    \u00f3l\u00edklegt \u00fev\u00ed a\u00f0 n\u00fa gengur \u00far h\u00f3fi offors \u00feitt.\"    Gretti \u00fe\u00f3ttu illar sp\u00e1r hans og efar n\u00fa fyrir s\u00e9r hvort hann    skyldi r\u00e1\u00f0a til einhvers \u00feeirra og s\u00fdnist honum \u00fea\u00f0    \u00f3forsj\u00e1legt er \u00feeir voru sex en hann einn. Og \u00ed \u00fev\u00ed bili komu    menn heiman fr\u00e1 \u00de\u00f3reyjargn\u00fapi til li\u00f0s vi\u00f0 \u00fe\u00e1 Bar\u00f0a. L\u00e6tur    Grettir \u00fe\u00e1 dragast sundur me\u00f0 \u00feeim og sn\u00fdr til hests s\u00edns en    Bar\u00f0i og hans f\u00e9lagar f\u00f3ru lei\u00f0ar sinnar og var\u00f0 ekki af    kve\u00f0jum me\u00f0 \u00feeim a\u00f0 skilna\u00f0i. Ekki \u00e1ttust \u00feeir Bar\u00f0i og    Grettir fleira vi\u00f0 svo \u00feess s\u00e9 geti\u00f0.    Svo hefir Grettir sagt a\u00f0 hann \u00fe\u00f3ttist \u00f6ruggur til v\u00edgs vi\u00f0    flesta menn \u00fe\u00f3 a\u00f0 \u00fer\u00edr v\u00e6ru saman en hann mundi eigi fl\u00fdja    fyrir fj\u00f3rum a\u00f0 \u00f3reyndu en \u00fev\u00ed a\u00f0 eins berjast vi\u00f0 fleiri    nema \u00e6tti hann hendur s\u00ednar a\u00f0 verja sem segir \u00ed \u00feessari    v\u00edsu:Treysti eg m\u00e9r vi\u00f0, Mistarm\u00f3tkennandi, \u00ferenna,hva\u00f0 er \u00ed Hildar ve\u00f0riheiftminnigt skal vinna.Vil eg eigi fleiri en fj\u00f3rumf\u00e1rs\u00e6t\u00f6ndum m\u00e6taa\u00f0 gn\u00fdfengnum Gungnisgr\u00e1\u00f0 ef eg skal r\u00e1\u00f0a.    Eftir skilna\u00f0 \u00feeirra Bar\u00f0a f\u00f3r Grettir aftur til Bjargs. \u00de\u00e1    \u00fe\u00f3tti Gretti miki\u00f0 mein er hann m\u00e1tti hvergi pr\u00f3fa afl sitt    og fr\u00e9ttist fyrir ef nokku\u00f0 v\u00e6ri \u00fea\u00f0 er hann m\u00e6tti vi\u00f0 f\u00e1st."}}