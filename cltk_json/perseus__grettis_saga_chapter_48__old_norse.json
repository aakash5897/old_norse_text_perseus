{"originalTitle": "Grettis_Saga_Chapter_48", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_48", "text": {"0": "Einn ve\u00f0urdag g\u00f3\u00f0an rei\u00f0 Grettir vestur yfir h\u00e1lsa til    \u00de\u00f3roddssta\u00f0a. Hann kom \u00fear n\u00e6rri h\u00e1degi og drap \u00e1 dyr. Konur    gengu \u00fat og heilsu\u00f0u honum. \u00de\u00e6r kenndu hann ekki. Hann spur\u00f0i    a\u00f0 \u00deorbirni. \u00de\u00e6r s\u00f6g\u00f0u hann farinn \u00e1 engjar a\u00f0 binda hey og    me\u00f0 honum son hans sext\u00e1n vetra gamlan er Arn\u00f3r h\u00e9t. \u00deorbj\u00f6rn    var starfsma\u00f0ur mikill og var n\u00e6r aldrei i\u00f0julaus. Og er    Grettir haf\u00f0i \u00feetta spurt ba\u00f0 hann \u00fe\u00e6r vel lifa og rei\u00f0 \u00e1    burt og fram \u00e1 veginn til Reykja.    \u00dear gengur ein m\u00fdri ofan \u00far h\u00e1lsinum og var \u00fear \u00e1 sl\u00e1tta    mikil og haf\u00f0i \u00deorbj\u00f6rn l\u00e1ti\u00f0 sl\u00e1 \u00fear miki\u00f0 hey og var \u00fe\u00e1    full\u00feurrt. \u00c6tla\u00f0i hann \u00fea\u00f0 heim a\u00f0 binda og sveinninn me\u00f0    honum en kona t\u00f3k r\u00f6kin. Grettir rei\u00f0 n\u00fa ne\u00f0an \u00e1 teiginn en    \u00feeir fe\u00f0garnir voru ofar og h\u00f6f\u00f0u bundi\u00f0 eina klyf en voru \u00fe\u00e1    a\u00f0 annarri. \u00deorbj\u00f6rn haf\u00f0i sett skj\u00f6ld sinn og sver\u00f0 vi\u00f0    klyfina en sveinninn haf\u00f0i hand\u00f6xi hj\u00e1 s\u00e9r.    \u00deorbj\u00f6rn s\u00e1 manninn og m\u00e6lti vi\u00f0 sveininn: \"Ma\u00f0ur r\u00ed\u00f0ur \u00fear    a\u00f0 okkur og skulum vi\u00f0 h\u00e6tta a\u00f0 binda heyi\u00f0 og vita hva\u00f0 hann    vill\" og svo ger\u00f0u \u00feeir.    Grettir steig af baki. Hann haf\u00f0i hj\u00e1lm \u00e1 h\u00f6f\u00f0i og gyr\u00f0ur    saxinu og spj\u00f3t miki\u00f0 \u00ed hendi og \u00f6ngvir kr\u00f3karnir \u00e1 og var    silfurrekinn falurinn \u00e1. Hann settist ni\u00f0ur og drap \u00far    geirnaglann \u00fev\u00ed a\u00f0 hann vildi eigi a\u00f0 \u00deorbj\u00f6rn m\u00e6tti aftur    senda.    \u00de\u00e1 m\u00e6lti \u00deorbj\u00f6rn: \"\u00deetta er mikill ma\u00f0ur og eigi kann eg    mann \u00e1 velli a\u00f0 sj\u00e1 ef \u00fea\u00f0 er eigi Grettir \u00c1smundarson og mun    hann eiga \u00e6rnar sakir vi\u00f0 oss. Og ver\u00f0um vi\u00f0 r\u00f6sklega og    l\u00e1tum \u00f6ngvan bilbug \u00e1 okkur sj\u00e1. Skulum vi\u00f0 fara a\u00f0 me\u00f0 r\u00e1\u00f0um    og mun eg ganga a\u00f0 honum framan og sj\u00e1 hversu til tekst me\u00f0    okkur \u00fev\u00ed a\u00f0 eg treysti m\u00e9r vi\u00f0 hvern mann ef eg \u00e1 einum a\u00f0    m\u00e6ta. En \u00fe\u00fa gakk \u00e1 bak honum og h\u00f6gg tveim h\u00f6ndum \u00ed milli    her\u00f0a honum me\u00f0 \u00f6xinni. \u00dearftu eigi a\u00f0 varast a\u00f0 hann geri    \u00fe\u00e9r mein s\u00ed\u00f0an er hann sn\u00fdr baki a\u00f0 \u00fe\u00e9r.\"    \u00d6ngvan haf\u00f0i \u00deorbj\u00f6rn hj\u00e1lm og hvorgi \u00feeirra. Grettir gekk \u00e1    m\u00fdrina og \u00feegar hann kemur \u00ed skotm\u00e1l vi\u00f0 \u00fe\u00e1 skaut hann spj\u00f3ti    a\u00f0 \u00deorbirni. En \u00fea\u00f0 var lausara \u00e1 skaftinu en hann \u00e6tla\u00f0i og    geiga\u00f0i \u00e1 flauginni og hlj\u00f3p af skaftinu og ni\u00f0ur \u00ed j\u00f6r\u00f0ina.    \u00deorbj\u00f6rn t\u00f3k skj\u00f6ldinn og setti fyrir sig en br\u00e1 sver\u00f0inu og    sneri \u00e1 m\u00f3ti Gretti er hann kenndi hann. Grettir br\u00e1 \u00fe\u00e1    saxinu og sveipa\u00f0i \u00fev\u00ed til nokku\u00f0 svo a\u00f0 hann s\u00e1 hvar    pilturinn st\u00f3\u00f0 \u00e1 baki honum og \u00fev\u00ed haf\u00f0i hann sig lausan vi\u00f0.    Er hann s\u00e1 a\u00f0 pilturinn var kominn \u00ed h\u00f6ggf\u00e6ri vi\u00f0 sig \u00fe\u00e1    reiddi hann h\u00e1tt saxi\u00f0. Laust hann bakkanum saxins \u00ed h\u00f6fu\u00f0    Arn\u00f3ri svo hart a\u00f0 hausinn brotna\u00f0i og var \u00fea\u00f0 hans bani. \u00de\u00e1    hlj\u00f3p \u00deorbj\u00f6rn m\u00f3t Gretti og hj\u00f3 til hans en hann br\u00e1 vi\u00f0    buklara hinni vinstri hendi og bar af s\u00e9r en hann hj\u00f3 fram    saxinu og klauf skj\u00f6ldinn af \u00deorbirni og kom saxi\u00f0 \u00ed h\u00f6fu\u00f0i\u00f0    honum svo hart a\u00f0 \u00ed heilanum st\u00f3\u00f0 og f\u00e9ll hann af \u00feessu    dau\u00f0ur ni\u00f0ur. Ekki veitti Grettir \u00feeim fleiri \u00e1verka. Leita\u00f0i    hann \u00fe\u00e1 a\u00f0 spj\u00f3ti s\u00ednu og fann eigi. Gekk hann \u00fe\u00e1 til hests    s\u00edns og rei\u00f0 \u00fat til Reykja og l\u00fdsti \u00fear v\u00edgunum.    Kona s\u00fa er var \u00e1 engiteignum s\u00e1 \u00e1 v\u00edgin. Hlj\u00f3p h\u00fan \u00fe\u00e1 heim    felmsfull og sag\u00f0i a\u00f0 \u00deorbj\u00f6rn var veginn og \u00feeir b\u00e1\u00f0ir    fe\u00f0gar. \u00deetta kom mj\u00f6g \u00e1 \u00fe\u00e1 \u00f3vara er heima voru \u00fev\u00ed a\u00f0 engi    vissi um fer\u00f0ir Grettis. Var \u00fe\u00e1 sent eftir m\u00f6nnum \u00e1 n\u00e6stu    b\u00e6i. Kom \u00fear br\u00e1tt margt manna, f\u00e6r\u00f0u l\u00edkin til kirkju.    \u00de\u00f3roddur dr\u00e1pust\u00fafur t\u00f3k vi\u00f0 eftirm\u00e1li um v\u00edgin og haf\u00f0i hann    \u00feegar flokk uppi.    Grettir rei\u00f0 heim til Bjargs og fann m\u00f3\u00f0ur s\u00edna og sag\u00f0i    \u00feenna atbur\u00f0.    H\u00fan var\u00f0 gl\u00f6\u00f0 vi\u00f0 \u00feetta og kva\u00f0 hann n\u00fa hafa l\u00edkst \u00ed \u00e6tt    Vatnsd\u00e6la \"en \u00fe\u00f3 mun \u00feetta upphaf og undirr\u00f3t sekta \u00feinna.    Veit eg \u00fea\u00f0 v\u00edst a\u00f0 \u00fe\u00fa m\u00e1tt ekki h\u00e9r langvistum vera sakir    fr\u00e6nda \u00deorbjarnar en \u00fe\u00f3 mega \u00feeir n\u00fa vita a\u00f0 \u00fe\u00e9r kann miki\u00f0    a\u00f0 \u00feykja.\"    Grettir kva\u00f0 \u00fe\u00e1 v\u00edsu:Var\u00f0 \u00ed Ve\u00f0rafir\u00f0ivopns\u00f3ttr \u00ed byr \u00der\u00f3ttar,\u00e6st f\u00f3r arfs og gneistaafl, fangvinr Hafla.N\u00fa er \u00f3sj\u00f6tla\u00f0 Atlaandr\u00e1n \u00feegar h\u00e1num,dau\u00f0r hn\u00e9 hann fyrr a\u00f0 fr\u00ed\u00f0rifold, maklega goldi\u00f0.    \u00c1sd\u00eds h\u00fasfreyja kva\u00f0 satt vera \"en eigi veit eg hva\u00f0 er \u00fe\u00fa    \u00e6tlar n\u00fa til r\u00e1\u00f0a a\u00f0 taka.\"    Grettir kva\u00f0st n\u00fa mundu leita til vina sinna og fr\u00e6nda vestur    til sveita \"en engi vandr\u00e6\u00f0i skal \u00fe\u00e9r af m\u00e9r lei\u00f0a,\" segir    hann.    Bj\u00f3st hann \u00fe\u00e1 til fer\u00f0ar og skildu \u00feau m\u00e6\u00f0gin me\u00f0 k\u00e6rleikum.    F\u00f3r hann fyrst til Mela \u00ed Hr\u00fatafj\u00f6r\u00f0 og sag\u00f0i Gamla m\u00e1gi    s\u00ednum allt \u00fea\u00f0 sem til haf\u00f0i bori\u00f0 um v\u00edgi\u00f0 \u00deorbj\u00f6rns.    Gamli ba\u00f0 a\u00f0 hann skyldi fl\u00fdta s\u00e9r \u00far Hr\u00fatafir\u00f0i \"me\u00f0an \u00feeir    halda flokkinum, fr\u00e6ndur \u00deorbjarnar. En veita skulum v\u00e9r \u00fe\u00e9r    a\u00f0 eftirm\u00e1li um v\u00edg Atla sl\u00edkt er v\u00e9r megum.\"    Eftir \u00fea\u00f0 rei\u00f0 Grettir vestur yfir Lax\u00e1rdalshei\u00f0i og l\u00e9tti    eigi fyrri en hann kom \u00ed Lj\u00e1rsk\u00f3ga til \u00deorsteins Kuggasonar    og dvaldist \u00fear lengi um hausti\u00f0."}}