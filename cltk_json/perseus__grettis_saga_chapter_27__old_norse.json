{"originalTitle": "Grettis_Saga_Chapter_27", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_27", "text": {"0": "\u00deorgils bj\u00f3 \u00fe\u00e1 \u00e1 Reykjah\u00f3lum. Hann var son Ara M\u00e1ssonar,    Atlasonar hins rau\u00f0a, \u00dalfssonar hins skj\u00e1lga er nam    Reykjanes. M\u00f3\u00f0ir \u00deorgils Arasonar var \u00deorger\u00f0ur d\u00f3ttir \u00c1lfs    \u00far D\u00f6lum. \u00d6nnur d\u00f3ttir \u00c1lfs var \u00de\u00f3relfur, m\u00f3\u00f0ir \u00deorgeirs    H\u00e1varssonar. \u00c1tti \u00deorgeir \u00fear traust miki\u00f0 fyrir fr\u00e6ndsemis    sakir \u00fev\u00ed a\u00f0 \u00deorgils var mestur h\u00f6f\u00f0ingi \u00ed    Vestfir\u00f0ingafj\u00f3r\u00f0ungi. Hann var svo mikill \u00feegnskaparma\u00f0ur a\u00f0    hann gaf hverjum frj\u00e1lsum manni mat svo lengi sem \u00feiggja    vildi. Var\u00f0 af \u00feessu jafnan fj\u00f6lmennt \u00e1 Reykjah\u00f3lum. Haf\u00f0i    \u00deorgils rausn mikla af b\u00fana\u00f0i s\u00ednum. Hann var g\u00f3\u00f0gjarn ma\u00f0ur    og forvitri. \u00deorgeir var me\u00f0 \u00deorgilsi \u00e1 vetrum en f\u00f3r \u00e1    Strandir \u00e1 sumrum.    Eftir v\u00edg \u00deorgils M\u00e1kssonar f\u00f3r \u00deorgeir \u00e1 Reykjah\u00f3la og sag\u00f0i    \u00deorgils \u00feessi t\u00ed\u00f0indi.    \u00deorgils sag\u00f0i honum \u00fear vist til rei\u00f0u hj\u00e1 s\u00e9r \"en \u00fea\u00f0 hygg    eg,\" sag\u00f0i hann, \"a\u00f0 \u00feeir ver\u00f0i \u00feungir \u00ed eftirm\u00e1linu en eg er    \u00f3f\u00fas a\u00f0 auka vandr\u00e6\u00f0um. N\u00fa mun eg senda mann til \u00deorsteins og    bj\u00f3\u00f0a f\u00e9b\u00e6tur fyrir v\u00edg \u00deorgils en ef hann vill eigi s\u00e6ttum    taka \u00fe\u00e1 mun eg \u00feetta m\u00e1l ekki me\u00f0 kappi verja.\"    \u00deorgeir kva\u00f0st hans forsj\u00e1 hl\u00edta mundu.    Um hausti\u00f0 sendi \u00deorgils mann til \u00deorsteins Kuggasonar a\u00f0    leita um s\u00e6ttir en hann var \u00fever \u00ed \u00fev\u00ed a\u00f0 taka f\u00e9 fyrir    v\u00edgsm\u00e1li\u00f0 vi\u00f0 \u00deorgils en um \u00f6nnur v\u00edg kva\u00f0st hann gera mundu    eftir skynsamra manna till\u00f6gum. Og er \u00deorgils fr\u00e9tti \u00feetta    kallar hann \u00deorgeir \u00e1 tal vi\u00f0 sig og spyr hver li\u00f0veisla    honum \u00fe\u00e6tti s\u00e9r \u00fe\u00e1 hallkv\u00e6must. \u00deorgeir kva\u00f0st helst utan    fara ef hann yr\u00f0i sekur. \u00deorgils sag\u00f0i a\u00f0 \u00feessa mundi    freista\u00f0 ver\u00f0a.    Skip st\u00f3\u00f0 uppi \u00ed Nor\u00f0ur\u00e1 \u00ed Borgarfir\u00f0i. \u00cd \u00fev\u00ed skipi keypti    \u00deorgils \u00e1 laun far til handa \u00feeim f\u00f3stbr\u00e6\u00f0rum. Lei\u00f0 svo af    veturinn.    \u00deorgils fr\u00e9tti a\u00f0 \u00feeir \u00deorsteinn fj\u00f6lmenntu mj\u00f6g til al\u00feingis    og s\u00e1tu \u00ed Lj\u00e1rsk\u00f3gum. \u00dev\u00ed fresta\u00f0i hann heiman a\u00f0 r\u00ed\u00f0a a\u00f0    hann vildi a\u00f0 \u00feeir \u00deorsteinn v\u00e6ru undan su\u00f0ur ri\u00f0nir \u00fe\u00e1 er    hann k\u00e6mi vestan og svo var\u00f0. Rei\u00f0 \u00deorgils su\u00f0ur og \u00feeir    f\u00f3stbr\u00e6\u00f0ur me\u00f0 honum. \u00cd \u00feessi fer\u00f0 drap \u00deorgeir B\u00f6ggul-Torfa    a\u00f0 M\u00e1rskeldu. \u00de\u00e1 drap hann \u00fe\u00e1 Sk\u00faf og Bjarna \u00ed Hundadal.    Svo segir \u00deorm\u00f3\u00f0ur \u00ed \u00deorgeirsdr\u00e1pu:Kapp l\u00e9t h\u00f6ldr me\u00f0 heppni,hr\u00ed\u00f0 ger\u00f0ist \u00fe\u00e1 sver\u00f0a,hr\u00e1tt gat hrafn a\u00f0 sl\u00edtahold, M\u00e1ks syni goldi\u00f0.Enn var vogs a\u00f0 v\u00edgiviggr\u00ed\u00f0andi s\u00ed\u00f0an,k\u00e6nn bar greipr a\u00f0 gunnigjarna, Sk\u00fafs og Bjarna.    \u00deorgils s\u00e6ttist \u00fear \u00feegar \u00e1 v\u00edgin Sk\u00fafs og Bjarna \u00fear \u00ed    dalinum og dvaldist honum lengur en hann haf\u00f0i \u00e1\u00f0ur \u00e6tla\u00f0.    F\u00f3r \u00deorgeir til skips en \u00deorgils til \u00feings og kom eigi fyrr    en gengi\u00f0 var til d\u00f3ma.    \u00de\u00e1 bau\u00f0 \u00c1smundur h\u00e6rulangur til varna um v\u00edgsm\u00e1li\u00f0 \u00deorgils    M\u00e1kssonar. \u00deorgils gekk a\u00f0 d\u00f3minum og bau\u00f0 f\u00e9b\u00e6tur fyrir    v\u00edgi\u00f0 ef \u00deorgeir yr\u00f0i \u00fe\u00e1 s\u00fdkn. Hann leita\u00f0i til varna \u00ed    m\u00e1linu hvort \u00feeir \u00e6ttu eigi allan vei\u00f0iskap frj\u00e1lsan \u00e1    almenningum. Var \u00fe\u00e1 l\u00f6gma\u00f0ur a\u00f0 spur\u00f0ur hvort \u00feetta v\u00e6ri    l\u00f6gv\u00f6rn. Skafti var \u00fe\u00e1 l\u00f6gma\u00f0ur og fylgdi hann \u00c1smundi fyrir    fr\u00e6ndsemis sakir. Sag\u00f0i hann a\u00f0 \u00fea\u00f0 v\u00e6ru l\u00f6g ef \u00feeir v\u00e6ru    jafnir menn en sag\u00f0i a\u00f0 fyrr \u00e6ttu a\u00f0 taka b\u00e6ndur en    einhleypingar. \u00c1smundur sag\u00f0i a\u00f0 \u00deorgils hef\u00f0i bo\u00f0i\u00f0 \u00feeim    f\u00f3stbr\u00e6\u00f0rum jafna\u00f0arskipti \u00e1 \u00feeim hvalnum hinum \u00f3skorna \u00fe\u00e1 er    \u00feeir komu til, og var \u00fe\u00e1 loki\u00f0 \u00feeirri v\u00f6rn. Gengu \u00feeir    \u00deorsteinn og fr\u00e6ndur hans \u00fe\u00e1 a\u00f0 me\u00f0 kappi og l\u00e9tu s\u00e9r ekki    anna\u00f0 l\u00edka en \u00deorgeir v\u00e6ri sekur ger. S\u00e1 \u00deorgils a\u00f0 \u00fe\u00e1 var\u00f0    anna\u00f0hvort a\u00f0 gera a\u00f0 ganga a\u00f0 me\u00f0 fj\u00f6lmenni, en \u00fe\u00f3 \u00f3v\u00edst    hva\u00f0 \u00ed afla\u00f0ist, e\u00f0a l\u00e1ta \u00fe\u00e1 fara fram sem \u00feeim l\u00edka\u00f0i. Og    vi\u00f0 \u00fea\u00f0 a\u00f0 \u00deorgeiri var \u00ed skip komi\u00f0 leiddi \u00deorgils hj\u00e1 s\u00e9r    m\u00e1li\u00f0. Var \u00deorgeir sekur ger en fyrir \u00deorm\u00f3\u00f0 voru teknar    f\u00e9b\u00e6tur og skyldi hann s\u00fdkn vera.    \u00deeir \u00c1smundur og \u00deorsteinn \u00fe\u00f3ttu miki\u00f0 vaxa af \u00feessu    eftirm\u00e1li. Ri\u00f0u menn \u00fe\u00e1 heim af \u00feinginu. T\u00f6lu\u00f0u sumir menn a\u00f0    \u00deorgils hef\u00f0i l\u00edtt fylgt m\u00e1linu en hann gaf s\u00e9r f\u00e1tt a\u00f0 \u00fev\u00ed    og l\u00e9t hvern tala h\u00e9r um sl\u00edkt er vildi.    En er \u00deorgeir fr\u00e9tti sekt s\u00edna sag\u00f0i hann svo: \"\u00dea\u00f0 mundi eg    vilja a\u00f0 \u00feeir er mig hafa sekan gert hef\u00f0u \u00feessa full gj\u00f6ld    \u00e1\u00f0ur l\u00fdkur ef eg m\u00e6tti r\u00e1\u00f0a.\"    Gautur h\u00e9t ma\u00f0ur og var kalla\u00f0ur Sleituson. Hann var fr\u00e6ndi    \u00deorgils M\u00e1kssonar. Gautur var r\u00e1\u00f0inn \u00ed skip \u00feetta er \u00deorgeir    skyldi sigla \u00ed. Hann \u00fdf\u00f0ist vi\u00f0 \u00deorgeir og l\u00e9t \u00f3fr\u00fdnlega. En    er kaupmenn fundu \u00fea\u00f0 \u00fe\u00f3tti \u00feeim ekki eins\u00e6tt a\u00f0 \u00feeir f\u00e6ru \u00ed    einu skipi. \u00deorgeir sag\u00f0ist eigi hir\u00f0a hversu Gautur l\u00e9ti    s\u00edga br\u00fdnnar en \u00fe\u00f3 var \u00fea\u00f0 til r\u00e1\u00f0s teki\u00f0 a\u00f0 Gautur r\u00e9\u00f0st \u00far    skipinu og f\u00f3r nor\u00f0ur til sveita. Var\u00f0 eigi a\u00f0 me\u00f0 \u00feeim    \u00deorgeiri a\u00f0 \u00fev\u00ed sinni en \u00fe\u00f3 reis af \u00feessu sundur\u00feykki me\u00f0    \u00feeim sem s\u00ed\u00f0ar bar raun \u00e1."}}