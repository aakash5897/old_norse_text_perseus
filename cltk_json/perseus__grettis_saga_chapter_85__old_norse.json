{"originalTitle": "Grettis_Saga_Chapter_85", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_85", "text": {"0": "\u00deorbj\u00f6rn \u00f6ngull r\u00e9\u00f0st \u00ed skip a\u00f0 G\u00e1sum me\u00f0 allt \u00fea\u00f0 sem hann    m\u00e1tti me\u00f0 komast af f\u00e9 s\u00ednu en Hjalti br\u00f3\u00f0ir hans t\u00f3k vi\u00f0    j\u00f6r\u00f0um. \u00d6ngull f\u00e9kk honum og Drangey. Var\u00f0 Hjalti s\u00ed\u00f0an    h\u00f6f\u00f0ingi mikill og er hans ekki geti\u00f0 lengur vi\u00f0 \u00feessa s\u00f6gu.    \u00d6ngull f\u00f3r til Noregs og l\u00e9t enn miki\u00f0 um sig. \u00de\u00f3ttist hann    miki\u00f0 \u00ferekvirki unni\u00f0 hafa \u00ed dr\u00e1pi Grettis. Virtu og margir    svo \u00feeir sem \u00f3kunnigt var hversu \u00fea\u00f0 haf\u00f0i til bori\u00f0 en    margir vissu hversu fr\u00e6gur ma\u00f0ur Grettir haf\u00f0i veri\u00f0. Sag\u00f0i    hann \u00fea\u00f0 eitt af vi\u00f0skiptum \u00feeirra sem honum var til frama en    l\u00e9t hitt liggja ni\u00f0ri \u00ed s\u00f6gunni sem minnur var til fr\u00e6g\u00f0ar.    \u00deessi saga kom um hausti\u00f0 austur til T\u00fanbergs. Er \u00deorsteinn    dr\u00f3mundur fr\u00e9tti v\u00edgin var\u00f0 hann mj\u00f6g hlj\u00f3\u00f0ur vi\u00f0, \u00fev\u00ed a\u00f0    honum var sagt a\u00f0 \u00d6ngull v\u00e6ri mj\u00f6g gildur og har\u00f0fengur.    Minntist \u00deorsteinn umm\u00e6la \u00feeirra sem hann haf\u00f0i \u00fe\u00e1 er \u00feeir    Grettir t\u00f6lu\u00f0ust vi\u00f0 endur fyrir l\u00f6ngu um handleggina.    \u00deorsteinn h\u00e9lt n\u00fa fr\u00e9ttum til um fer\u00f0ir \u00d6nguls. Voru \u00feeir    b\u00e1\u00f0ir \u00ed Noregi um veturinn og var \u00deorbj\u00f6rn nor\u00f0ur \u00ed landi en    \u00deorsteinn \u00ed T\u00fanbergi og haf\u00f0i hvorgi s\u00e9\u00f0 annan. En \u00fe\u00f3 var\u00f0    \u00deorbj\u00f6rn v\u00eds a\u00f0 Grettir \u00e1tti br\u00f3\u00f0ur \u00ed Noregi og \u00fe\u00f3tti vans\u00e9\u00f0    vi\u00f0 \u00ed \u00f3kunnu landi og \u00fev\u00ed leita\u00f0i hann s\u00e9r r\u00e1\u00f0s hvert hann    skyldi \u00e1 leita.    \u00cd \u00feenna t\u00edma f\u00f3r margt Nor\u00f0manna \u00fat \u00ed Miklagar\u00f0 og gengu \u00fear    \u00e1 m\u00e1la. Af \u00fev\u00ed \u00fe\u00f3tti \u00deorbirni f\u00fdsilegt a\u00f0 fara \u00feanga\u00f0, afla    s\u00e9r svo fj\u00e1r og fr\u00e6g\u00f0ar en hafa sig eigi \u00ed Nor\u00f0url\u00f6ndum fyrir    fr\u00e6ndum Grettis. Bj\u00f3 hann n\u00fa fer\u00f0 s\u00edna \u00far Noregi og f\u00f3r \u00fat \u00ed    l\u00f6nd og l\u00e9tti eigi fyrr en hann kom \u00fat \u00ed Miklagar\u00f0 og gekk    \u00fear \u00e1 m\u00e1la."}}