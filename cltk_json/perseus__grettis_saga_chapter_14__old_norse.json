{"originalTitle": "Grettis_Saga_Chapter_14", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_14", "text": {"0": "\u00c1smundur h\u00e6rulangur setti b\u00fa a\u00f0 Bjargi, miki\u00f0 og reisulegt,    og haf\u00f0i mannmargt me\u00f0 s\u00e9r. Hann var vins\u00e6ll ma\u00f0ur.    \u00deessi voru b\u00f6rn \u00feeirra \u00c1sd\u00edsar. Atli var elstur. Hann var    gegn ma\u00f0ur og g\u00e6fur, h\u00e6gur og h\u00f3gv\u00e6r. Vi\u00f0 hann l\u00edka\u00f0i hverjum    manni vel. Annan son \u00e1ttu \u00feau er Grettir var kalla\u00f0ur. Hann    var mj\u00f6g \u00f3d\u00e6ll \u00ed uppvexti s\u00ednum, f\u00e1tala\u00f0ur og \u00f3\u00fe\u00fd\u00f0ur, bellinn    b\u00e6\u00f0i \u00ed or\u00f0um og tiltektum. Ekki haf\u00f0i hann \u00e1str\u00edki miki\u00f0 af    \u00c1smundi f\u00f6\u00f0ur s\u00ednum en m\u00f3\u00f0ir hans unni honum miki\u00f0. Grettir    \u00c1smundarson var fr\u00ed\u00f0ur ma\u00f0ur s\u00fdnum, brei\u00f0leitur og    skammleitur, rau\u00f0h\u00e6r\u00f0ur og n\u00e6sta frekn\u00f3ttur, ekki br\u00e1\u00f0ger    me\u00f0an hann var \u00e1 barnsaldri. \u00de\u00f3rd\u00eds h\u00e9t d\u00f3ttir \u00c1smundar er    s\u00ed\u00f0an \u00e1tti Gl\u00famur son \u00d3spaks Kjallakssonar af Skri\u00f0insenni.    Rannveig h\u00e9t \u00f6nnur d\u00f3ttir \u00c1smundar. Hana \u00e1tti Gamli    \u00de\u00f3rhallsson V\u00ednlendings. \u00deau bjuggu \u00e1 Melum \u00ed Hr\u00fatafir\u00f0i.    \u00deeirra son var Gr\u00edmur. Sonur Gl\u00fams og \u00de\u00f3rd\u00edsar \u00c1smundard\u00f3ttur    var \u00d3spakur, er deildi vi\u00f0 Odd \u00d3feigsson sem segir \u00ed    Bandamanna s\u00f6gu.    Grettir \u00f3x upp a\u00f0 Bjargi \u00fear til er hann var t\u00edu vetra    gamall. Hann t\u00f3k \u00fe\u00e1 heldur vi\u00f0 a\u00f0 gangast. \u00c1smundur ba\u00f0 hann    starfa nokku\u00f0. Grettir sag\u00f0i s\u00e9r \u00fea\u00f0 eigi mundu vera vel hent    og spur\u00f0i \u00fe\u00f3 a\u00f0 hva\u00f0 hann skyldi gera.    \u00c1smundur svarar: \"\u00de\u00fa skalt g\u00e6ta heimg\u00e1sa minna.\"    Grettir svarar og m\u00e6lti: \"L\u00edti\u00f0 verk og l\u00f6\u00f0urmannlegt.\"    \u00c1smundur svarar: \"Leys \u00fe\u00fa \u00feetta vel af hendi og mun \u00fe\u00e1 batna    me\u00f0 okkur.\"    S\u00ed\u00f0an t\u00f3k Grettir vi\u00f0 heimg\u00e1sunum. \u00de\u00e6r voru fimm tigir og me\u00f0    kj\u00faklingar margir. Eigi lei\u00f0 langt \u00e1\u00f0ur honum \u00fe\u00f3ttu \u00fe\u00e6r    heldur b\u00e1gr\u00e6kar en kj\u00faklingar seinf\u00e6rir. Honum ger\u00f0i mj\u00f6g    hermt vi\u00f0 \u00feessu \u00fev\u00ed a\u00f0 hann var l\u00edtill skapdeildarma\u00f0ur.    Nokkuru s\u00ed\u00f0ar fundu f\u00f6rumenn kj\u00faklinga dau\u00f0a \u00fati og heimg\u00e6s    v\u00e6ngbrotnar. \u00deetta var um hausti\u00f0. \u00c1smundi l\u00edka\u00f0i st\u00f3rilla og    spur\u00f0i hvort Grettir hef\u00f0i drepi\u00f0 fuglana.    Hann glotti a\u00f0 og svarar:\u00dea\u00f0 geri eg v\u00edst, er vetrar,vind eg h\u00e1ls \u00e1 kj\u00faklingum.Enn \u00fe\u00f3tt eldri finnisteinn ber eg af s\u00e9rhverri.    \"Og skaltu eigi lengur af \u00feeim bera,\" sag\u00f0i \u00c1smundur.    \"Vinur er s\u00e1 annars er ills varnar, sag\u00f0i Grettir.    \"F\u00e1st mun \u00fe\u00e9r verk anna\u00f0,\" sag\u00f0i \u00c1smundur.    \"Fleira veit s\u00e1 er fleira reynir,\" sag\u00f0i Grettir, \"en hva\u00f0    skal eg n\u00fa gera?\"    \u00c1smundur svarar: \"\u00de\u00fa skalt strj\u00faka bak mitt vi\u00f0 elda sem eg    l\u00e6t jafnan gera.\"    \"Heitt mun \u00fea\u00f0 um h\u00f6nd,\" sag\u00f0i Grettir, \"en \u00fe\u00f3 er verki\u00f0    l\u00f6\u00f0urmannlegt.\"    F\u00f3r n\u00fa svo fram um hr\u00ed\u00f0 a\u00f0 Grettir heldur \u00feessum starfa.    Tekur n\u00fa a\u00f0 hausta. Ger\u00f0ist \u00c1smundur heitfengur mj\u00f6g og    eggjar Gretti a\u00f0 strj\u00faka fast bak sitt.    \u00dea\u00f0 var h\u00e1ttur \u00ed \u00feann t\u00edma a\u00f0 eldask\u00e1lar voru st\u00f3rir \u00e1 b\u00e6jum.    S\u00e1tu menn \u00fear vi\u00f0 langelda \u00e1 \u00f6ftnum. \u00dear voru bor\u00f0 sett fyrir    menn og s\u00ed\u00f0an sv\u00e1fu menn upp fr\u00e1 eldunum. Konur unnu \u00fear t\u00f3 \u00e1    daginn.    \u00dea\u00f0 var eitt kveld a\u00f0 Grettir skyldi hr\u00edfa bak \u00c1smundar a\u00f0    karl m\u00e6lti: \"N\u00fa muntu ver\u00f0a af \u00fe\u00e9r a\u00f0 draga sleni\u00f0,    mannskr\u00e6fan,\" segir hann.    Grettir segir: \"Illt er a\u00f0 eggja \u00f3bilgjarnan.\"    \u00c1smundur m\u00e6lti: \"Aldrei er dugur \u00ed \u00fe\u00e9r.\"    Grettir s\u00e9r n\u00fa hvar st\u00f3\u00f0u ullkambar \u00ed setinu, tekur upp    kambinn og l\u00e6tur ganga ofan eftir baki \u00c1smundar. Hann hlj\u00f3p    upp og var\u00f0 \u00f3\u00f0ur vi\u00f0 og vildi lj\u00f3sta Gretti me\u00f0 staf s\u00ednum en    hann skaust undan. \u00de\u00e1 kom h\u00fasfreyja a\u00f0 og spur\u00f0i hva\u00f0 \u00feeir    \u00e1ttust vi\u00f0.    Grettir kva\u00f0 \u00fe\u00e1 v\u00edsu \u00feessa:Mik vill menja st\u00f6kkvir,mj\u00f6g kenni eg \u00feess, brenna,hodda grund, \u00e1 h\u00f6ndum,h\u00f6fugt r\u00e1\u00f0 er \u00fea\u00f0 b\u00e1\u00f0um.L\u00e6t eg \u00e1 hringa hreyti,h\u00f6r-Ger\u00f0r, teki\u00f0 ver\u00f0ag\u00f6rr, s\u00e9 eg gildra s\u00e1rag\u00f6gl, \u00f3skornum n\u00f6glum.    Illa \u00fe\u00f3tti h\u00fasfreyju er Grettir haf\u00f0i \u00feetta til teki\u00f0 og kva\u00f0    hann ekki fyrirleitinn ver\u00f0a mundu. Ekki batna\u00f0i fr\u00e6ndsemi    \u00feeirra \u00c1smundar vi\u00f0 \u00feetta.    Nokkuru stundu s\u00ed\u00f0ar tala\u00f0i \u00c1smundur til a\u00f0 Grettir skyldi    geyma hrossa hans. Grettir kva\u00f0 s\u00e9r \u00fea\u00f0 betra \u00feykja en    bakeldager\u00f0in.    \"\u00de\u00e1 skaltu svo a\u00f0 fara,\" sag\u00f0i \u00c1smundur, \"sem eg b\u00fd\u00f0 \u00fe\u00e9r.    Hryssu \u00e1 eg bleik\u00e1l\u00f3tta er eg kalla Keng\u00e1lu. H\u00fan er svo v\u00eds    a\u00f0 um ve\u00f0r\u00e1ttu og vatnagang a\u00f0 \u00fea\u00f0 mun aldrei bresta a\u00f0 \u00fe\u00e1    mun hr\u00ed\u00f0 eftir koma ef h\u00fan vill eigi \u00e1 j\u00f6r\u00f0 ganga. \u00de\u00e1 skaltu    byrgja \u00ed h\u00fasi hrossin en halda \u00feeim nor\u00f0ur \u00e1 h\u00e1lsinn \u00feegar er    vetur leggur \u00e1. \u00de\u00e6tti m\u00e9r \u00feurfa a\u00f0 \u00fe\u00fa leystir \u00feetta verk    betur af hendi en \u00feau tv\u00f6 sem \u00e1\u00f0ur hefi eg skipa\u00f0 \u00fe\u00e9r.\"    Grettir svarar: \"\u00deetta er kalt verk og karlmannlegt. En illt    \u00feykir m\u00e9r a\u00f0 treysta merinni \u00fev\u00ed a\u00f0 \u00fea\u00f0 veit eg \u00f6ngvan fyrr    gert hafa.\"    N\u00fa tekur Grettir vi\u00f0 hrossageymslunni og lei\u00f0 svo fram yfir    j\u00f3l. \u00de\u00e1 ger\u00f0i \u00e1 kulda mikla me\u00f0 snj\u00f3vum og illt til jar\u00f0a.    Grettir var l\u00edtt settur a\u00f0 kl\u00e6\u00f0um en ma\u00f0ur l\u00edtt har\u00f0na\u00f0ur.    T\u00f3k hann n\u00fa a\u00f0 kala en Keng\u00e1la st\u00f3\u00f0 \u00e1 \u00fear sem mest var sv\u00e6\u00f0i\u00f0    \u00ed hverju illvi\u00f0ri. Aldrei kom h\u00fan svo snemma \u00ed haga a\u00f0 h\u00fan    mundi heim ganga fyrir dagsetur. Grettir hugsar \u00fe\u00e1 a\u00f0 hann    skal gera eitthvert \u00fea\u00f0 bellibrag\u00f0 a\u00f0 Keng\u00e1lu yr\u00f0i goldi\u00f0    fyrir \u00fatiganginn.    \u00dea\u00f0 var einn morgun snemma a\u00f0 Grettir kom til hrossah\u00fass,    l\u00fdkur upp og st\u00f3\u00f0 Keng\u00e1la fyrir stalli \u00fev\u00ed a\u00f0 \u00fe\u00f3tt hrossum    v\u00e6ri f\u00f3\u00f0ur gefi\u00f0, \u00feeim er me\u00f0 henni voru, \u00fe\u00e1 haf\u00f0i h\u00fan \u00fea\u00f0    ein. N\u00fa f\u00f3r Grettir upp \u00e1 bak henni. Hann haf\u00f0i hvassan hn\u00edf    \u00ed hendi og rekur \u00e1 um \u00feverar her\u00f0ar Keng\u00e1lu og l\u00e6tur svo    ganga aftur tveim megin hryggjar. Hrossi\u00f0 breg\u00f0ur n\u00fa hart vi\u00f0    \u00fev\u00ed a\u00f0 \u00fea\u00f0 var feitt og f\u00e6li\u00f0, eys svo a\u00f0 h\u00f3farnir brustu \u00ed    veggjunum. Grettir f\u00e9ll af baki og er hann komst \u00e1 f\u00e6tur    leitar hann til bakfer\u00f0ar. Er \u00feeirra vi\u00f0ureign hin snarpasta    og svo l\u00fdkur a\u00f0 hann fl\u00e6r af henni alla baklengjuna aftur \u00e1    lend, rekur s\u00ed\u00f0an \u00fat hrossin og til haga. Ekki vildi Keng\u00e1la    b\u00edta nema til baksins. En er skammt var af h\u00e1degi breg\u00f0ur h\u00fan    vi\u00f0 og hleypur heim til h\u00fass.    Grettir byrgir n\u00fa h\u00fasi\u00f0 og gengur heim. \u00c1smundur spyr hvar    hrossin v\u00e6ru. Grettir kve\u00f0st geymt hafa \u00ed h\u00fasi eftir vanda.    \u00c1smundur segir a\u00f0 \u00fe\u00e1 mundi skammt til hr\u00ed\u00f0ar er hrossin vildu    eigi \u00e1 standa \u00ed \u00fev\u00edl\u00edku ve\u00f0ri.    Grettir segir: \"Sk\u00fdst \u00feeim m\u00f6rgum v\u00edsd\u00f3murinn er betri von er    a\u00f0.\"    L\u00ed\u00f0ur n\u00fa af n\u00f3ttin og kom eigi hr\u00ed\u00f0in. Rekur Grettir hrossin    og \u00feolir Keng\u00e1la ekki \u00ed haga. Undarlegt \u00fe\u00f3tti \u00c1smundi \u00fea\u00f0 en    ve\u00f0r\u00e1ttu br\u00e1 eigi \u00far \u00fev\u00ed sem \u00e1\u00f0ur haf\u00f0i veri\u00f0.    Hinn \u00feri\u00f0ja morgun f\u00f3r \u00c1smundur til hrossanna og a\u00f0 Keng\u00e1lu    og m\u00e6lti: \"Illa \u00feykir m\u00e9r hrossin vi\u00f0 hafa or\u00f0i\u00f0 a\u00f0 jafng\u00f3\u00f0um    vetri en \u00fe\u00fa munt s\u00edst breg\u00f0ast a\u00f0 bakinu Bleik\u00e1la.\"    \"Ver\u00f0ur \u00fea\u00f0 er varir,\" sag\u00f0i Grettir, \"og svo hitt er eigi    varir.\"    \u00c1smundur strauk baki\u00f0 \u00e1 hrossinu og fylgdi \u00fear h\u00fa\u00f0in. Honum    \u00fe\u00f3tti undarlegt \u00fev\u00ed svo var or\u00f0i\u00f0 og kva\u00f0 Grettir \u00feessu valda    mundu. Grettir glotti a\u00f0 og svara\u00f0i \u00f6ngu.    B\u00f3ndi f\u00f3r heim og var m\u00e1l\u00f3\u00f0i mj\u00f6g. Hann gekk til eldask\u00e1la og    heyr\u00f0i a\u00f0 h\u00fasfreyja m\u00e6lti: \"Vel skyldi n\u00fa reynst hafa    hrossageymslan fr\u00e6nda m\u00edns.\"    \u00c1smundur kva\u00f0 v\u00edsu:Fyrst hefir flegna trausta,f\u00e6r pretta\u00f0 mig, Grettir,flj\u00f3\u00f0 eru flest hin pr\u00fa\u00f0ufullm\u00e1lug, Keng\u00e1lu.V\u00edst mun venja flestarvitr drengr af s\u00e9r lengi,hr\u00f3\u00f0r nemi hrings hin fr\u00ed\u00f0aHl\u00edn, kva\u00f0ningar m\u00ednar.    H\u00fasfreyja svarar: \"Eigi veit eg hvort m\u00e9r \u00feykir meir fr\u00e1 m\u00f3ti    a\u00f0 \u00fe\u00fa skipar honum jafnan starfa e\u00f0a hitt a\u00f0 hann leysir alla    einn veg af hendi.\"    \"N\u00fa skal og um enda gert fyrir \u00fea\u00f0,\" sag\u00f0i \u00c1smundur, \"en hafa    skal hann vi\u00f0urgerning \u00fev\u00ed verra.\"    \"Telji \u00fe\u00e1 hvorigir \u00e1 a\u00f0ra,\" sag\u00f0i Grettir og svo f\u00f3r fram um    stund. \u00c1smundur l\u00e9t drepa Keng\u00e1lu.    M\u00f6rg bernskubr\u00f6g\u00f0 ger\u00f0i Grettir, \u00feau sem eigi eru \u00ed s\u00f6gu    sett. Hann ger\u00f0ist n\u00fa mikill vexti. Ekki vissu menn gj\u00f6rla    afl Grettis \u00fev\u00ed a\u00f0 hann var \u00f3gl\u00edminn. Orti hann jafnan v\u00edsur    og kvi\u00f0linga og \u00fe\u00f3tti heldur n\u00ed\u00f0sk\u00e1r. Ekki lag\u00f0ist hann \u00ed    eldask\u00e1la og var f\u00e1tala\u00f0ur lengstum."}}