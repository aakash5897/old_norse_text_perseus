{"originalTitle": "Grettis_Saga_Chapter_70", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_70", "text": {"0": "\u00de\u00e1 er Grettir kom \u00ed Drangey voru \u00feessir h\u00e9ra\u00f0sh\u00f6f\u00f0ingjar \u00ed    Skagafir\u00f0i.    Hjalti bj\u00f3 a\u00f0 Hofi \u00ed Hjaltadal, son \u00de\u00f3r\u00f0ar Hjaltasonar,    \u00de\u00f3r\u00f0arsonar sk\u00e1lps. Hjalti var h\u00f6f\u00f0ingi og g\u00f6fugmenni miki\u00f0    og vins\u00e6ll. \u00deorbj\u00f6rn \u00f6ngull h\u00e9t br\u00f3\u00f0ir hans. Hann var mikill    ma\u00f0ur og sterkur og har\u00f0fengur og \u00f3d\u00e6ll. \u00de\u00f3r\u00f0ur fa\u00f0ir \u00feeirra    haf\u00f0i kvongast \u00ed elli sinni og var s\u00fa kona ekki m\u00f3\u00f0ir \u00feeirra    br\u00e6\u00f0ra. H\u00fan var illa til stj\u00fapbarna sinna og verst til    \u00deorbjarnar \u00fev\u00ed a\u00f0 hann var illfengur og \u00f3fyrirleitinn.    \u00dea\u00f0 var eitt sinn a\u00f0 \u00deorbj\u00f6rn \u00f6ngull sat a\u00f0 tafli. \u00de\u00e1 gekk    stj\u00fapm\u00f3\u00f0ir hans hj\u00e1 og s\u00e1 a\u00f0 hann tefldi hnettafl. \u00dea\u00f0 var    st\u00f3rt halatafl. Henni \u00fe\u00f3tti hann \u00f3\u00ferifinn og kasta\u00f0i a\u00f0 honum    nokkurum or\u00f0um en hann svarar illa. H\u00fan greip \u00fe\u00e1 upp t\u00f6flina    og setti halann \u00e1 kinnbein \u00deorbirni og hlj\u00f3p af \u00ed auga\u00f0 svo    a\u00f0 \u00fati l\u00e1 \u00e1 kinninni. Hann hlj\u00f3p upp og \u00fereif til hennar    \u00f3\u00feyrmilega svo a\u00f0 h\u00fan lag\u00f0ist \u00ed rekkju af og af \u00fev\u00ed d\u00f3 h\u00fan    s\u00ed\u00f0an og s\u00f6g\u00f0u menn a\u00f0 h\u00fan hef\u00f0i veri\u00f0 \u00f3l\u00e9tt. S\u00ed\u00f0an var\u00f0 hann    mesti \u00f3eir\u00f0arma\u00f0ur. T\u00f3k hann \u00fe\u00e1 vi\u00f0 f\u00e9 s\u00ednu og bj\u00f3 fyrst \u00ed    Vi\u00f0v\u00edk.    Halld\u00f3r \u00deorgeirsson, \u00de\u00f3r\u00f0arsonar fr\u00e1 H\u00f6f\u00f0a, bj\u00f3 a\u00f0 Hofi \u00e1    H\u00f6f\u00f0astr\u00f6nd. Hann \u00e1tti \u00de\u00f3rd\u00edsi \u00de\u00f3r\u00f0ard\u00f3ttur systur \u00feeirra    br\u00e6\u00f0ra Hjalta og \u00deorbjarnar \u00f6nguls. Halld\u00f3r var gildur b\u00f3ndi    og r\u00edkur a\u00f0 f\u00e9.    Bj\u00f6rn h\u00e9t ma\u00f0ur er bj\u00f3 \u00ed Haganesi \u00ed Flj\u00f3tum. Hann var vinur    Halld\u00f3rs a\u00f0 Hofi. \u00deessir veittust a\u00f0 hverju m\u00e1li.    Tungu-Steinn h\u00e9t ma\u00f0ur er bj\u00f3 \u00e1 Steinsst\u00f6\u00f0um. Hann var    Bjarnarson, \u00d3feigssonar \u00feunnskeggs, Kr\u00e1ku-Hrei\u00f0arssonar,    sonar \u00feess er Eir\u00edkur \u00ed Go\u00f0d\u00f6lum gaf tunguna ni\u00f0ur fr\u00e1    Sk\u00e1lam\u00fdri. Steinn var fr\u00e6gur ma\u00f0ur.    Eir\u00edkur h\u00e9t ma\u00f0ur son H\u00f3lmg\u00f6ngu-Starra Eir\u00edkssonar \u00far    Go\u00f0d\u00f6lum, Hr\u00f3aldssonar, Geirmundarsonar \u00f6r\u00f0igskeggja. Hann    bj\u00f3 a\u00f0 Hofi \u00ed Go\u00f0d\u00f6lum. \u00deessir voru allir vir\u00f0ingamenn    miklir.    Br\u00e6\u00f0ur tveir bjuggu \u00fear sem heitir a\u00f0 Brei\u00f0\u00e1 \u00ed Sl\u00e9ttahl\u00ed\u00f0 og    h\u00e9t \u00de\u00f3r\u00f0ur hvortveggi. \u00deeir voru rammir a\u00f0 afli og \u00fe\u00f3 g\u00e6fir    menn. \u00deeir \u00e1ttu allir part \u00ed Drangey. Svo segja menn a\u00f0 eigi    \u00e6ttu f\u00e6rri menn \u00ed eynni en tuttugu og vildi engi sinn part    \u00f6\u00f0rum selja. \u00de\u00f3r\u00f0arsynir \u00e1ttu mest \u00ed, \u00fev\u00ed a\u00f0 \u00feeir voru    r\u00edkastir."}}