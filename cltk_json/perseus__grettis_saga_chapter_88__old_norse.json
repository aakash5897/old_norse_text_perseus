{"originalTitle": "Grettis_Saga_Chapter_88", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_88", "text": {"0": "\u00cd \u00feenna t\u00edma var Haraldur Sigur\u00f0arson \u00ed Miklagar\u00f0i og kom    \u00deorsteinn s\u00e9r \u00ed vin\u00e1ttu vi\u00f0 hann. \u00de\u00f3tti \u00deorsteinn n\u00fa    mikilh\u00e6fur \u00fev\u00ed a\u00f0 Spes l\u00e9t hann ekki f\u00e9 skorta. L\u00f6g\u00f0ust \u00feau    n\u00fa \u00e1 hugi, \u00deorsteinn og Spes. Fannst henni miki\u00f0 um atgervi    hans. Var\u00f0 henni f\u00e9skylft mj\u00f6g \u00fev\u00ed a\u00f0 h\u00fan h\u00e9lt s\u00e9r mj\u00f6g til    vins\u00e6lda. B\u00f3ndi hennar \u00fe\u00f3ttist og finna a\u00f0 h\u00fan t\u00f3k s\u00e9r    h\u00e1ttaskipti, b\u00e6\u00f0i \u00ed skaplyndi og margri breytni og einkanlega    \u00ed fj\u00e1rau\u00f0n. Sakna\u00f0i hann b\u00e6\u00f0i gulls og gripa er hurfu \u00far    hennar geymslu.    Og eitthvert sinn tala\u00f0i Sigur\u00f0ur b\u00f3ndi hennar vi\u00f0 hana og    segir a\u00f0 h\u00fan t\u00e6ki undarlega breytni upp \"\u00fe\u00fa gefur eigi gaum    a\u00f0 g\u00f3ssi okkru og sukkar \u00fev\u00ed \u00fdmsa vega. En svo er sem eg sj\u00e1i    \u00feig \u00ed svefni og viltu aldrei vera \u00fear st\u00f6dd sem eg er. N\u00fa    veit eg fyrir v\u00edst a\u00f0 eitthvert ber til.\"    H\u00fan svarar: \"Eg sag\u00f0i \u00fe\u00e9r og svo fr\u00e6ndur m\u00ednir \u00fe\u00e1 er vi\u00f0    komum saman a\u00f0 eg vildi vera sj\u00e1lfr\u00e1\u00f0 og frj\u00e1ls allra \u00feeirra    hluta sem m\u00e9r st\u00e6\u00f0i vel a\u00f0 veita og af \u00fev\u00ed spara eg ekki f\u00e9    \u00feitt. E\u00f0a viltu nokku\u00f0 a\u00f0ra hluti vi\u00f0 mig tala \u00fe\u00e1 sem m\u00e9r    megi blyg\u00f0 \u00ed ver\u00f0a?\"    Hann svarar: \"Eigi er m\u00e9r \u00fea\u00f0 grunlaust a\u00f0 \u00fe\u00fa haldir    einnhvern \u00feann mann er \u00fe\u00e9r \u00feykir betri en eg.\"    \"Eigi veit eg,\" segir h\u00fan, \"a\u00f0 miki\u00f0 s\u00e9 fyrir \u00fev\u00ed en \u00fe\u00f3 vil    eg \u00fea\u00f0 \u00e6tla a\u00f0 \u00fe\u00fa megir \u00fea\u00f0 me\u00f0 \u00f6ngum sannindum segja. En    ekki munum vi\u00f0 tv\u00f6 ein vi\u00f0 talast ef \u00fe\u00fa ber\u00f0 \u00feessa \u00f3vissu a\u00f0    m\u00e9r.\"    Hann l\u00e9t n\u00fa falla ni\u00f0ur \u00feetta tal a\u00f0 sinni.    \u00deau \u00deorsteinn h\u00e9ldu fram hinu sama og voru ekki vi\u00f0sj\u00e1l vi\u00f0    or\u00f0i vondra manna \u00fev\u00ed a\u00f0 h\u00fan treysti visku og vins\u00e6ldum. Oft    s\u00e1tu \u00feau \u00e1 tali og skemmtu s\u00e9r.    \u00dea\u00f0 var eitt kveld er \u00feau s\u00e1tu \u00ed einu lofti \u00fear sem \u00ed voru    gripir hennar. H\u00fan ba\u00f0 \u00deorstein kve\u00f0a nokku\u00f0 \u00fev\u00ed a\u00f0 h\u00fan hug\u00f0i    b\u00f3nda sitja vi\u00f0 drykk sem hann \u00e1tti vanda til. H\u00fan strengdi    aftur dyrnar. Og er hann haf\u00f0i kve\u00f0i\u00f0 um stund var brotist \u00e1    hur\u00f0ina og kalla\u00f0 a\u00f0 upp skyldi l\u00e1ta. Var \u00fear kominn b\u00f3ndinn    me\u00f0 marga sveina. H\u00fasfreyja haf\u00f0i loki\u00f0 upp einni st\u00f3rri    kistu og s\u00fdndi \u00deorsteini gripi s\u00edna. En er h\u00fan kenndi hver    var vildi h\u00fan ekki l\u00faka upp dyrnar.    H\u00fan talar vi\u00f0 \u00deorstein: \"Skj\u00f3t er r\u00e1\u00f0ager\u00f0 m\u00edn. Hlaup h\u00e9r    ni\u00f0ur \u00ed kistuna og l\u00e1t hlj\u00f3tt um \u00feig.\"    Hann ger\u00f0i svo. H\u00fan rak l\u00e1s fyrir kistuna og settist \u00fear upp    \u00e1. \u00cd \u00fev\u00ed kom b\u00f3ndi inn \u00ed lofti\u00f0 og h\u00f6f\u00f0u \u00feeir \u00fe\u00e1 broti\u00f0 upp    lofti\u00f0.    H\u00fasfreyja m\u00e6lti: \"\u00dev\u00ed fari\u00f0 \u00fe\u00e9r me\u00f0 svo miklu harki e\u00f0a fara    \u00f3fri\u00f0armenn eftir y\u00f0ur?\"    B\u00f3ndi svarar: \"N\u00fa er vel a\u00f0 \u00fe\u00fa gefur sj\u00e1lf raun hver \u00fe\u00fa ert.    E\u00f0a hvar er s\u00e1 ma\u00f0ur er mest renndi raustum \u00e1\u00f0an? Get eg a\u00f0    \u00fe\u00e9r \u00feyki hann fagurhlj\u00f3\u00f0ari en eg.\"    H\u00fan m\u00e6lti: \"Enginn er allheimskur ef \u00feegja m\u00e1. Fer \u00fe\u00e9r og    svo. \u00de\u00fa \u00feykist vera sl\u00e6gur og \u00e6tlar a\u00f0 \u00fe\u00fa munir festa \u00e1 m\u00e9r    lygi \u00fe\u00edna en h\u00e9r mun raun \u00e1 n\u00fa. Ef \u00fe\u00fa hefir satt a\u00f0 m\u00e6la \u00fe\u00e1    tak \u00fe\u00fa hann \u00fev\u00ed a\u00f0 eigi mun hann hlaupa \u00fat um veggina e\u00f0a    r\u00e6fri\u00f0.\"    Hann leita\u00f0i um h\u00fasi\u00f0 og fann ekki.    H\u00fan m\u00e6lti: \"Hv\u00ed tekur \u00fe\u00fa hann ekki n\u00fa ef \u00fe\u00fa \u00feykist \u00fe\u00f3 eftir    v\u00edsu ganga?\"    Hann \u00feagna\u00f0i \u00fe\u00e1 og \u00fe\u00f3ttist ekki vita vi\u00f0 hver br\u00f6g\u00f0 hann var    kominn og fr\u00e9tti fylgdarmenn s\u00edna hvort \u00feeim heyr\u00f0ist eigi    sem honum. En er \u00feeir s\u00e1u a\u00f0 h\u00fasfreyju misl\u00edka\u00f0i var\u00f0 ekki af    vitnisbur\u00f0i \u00feeirra og s\u00f6g\u00f0u a\u00f0 jafnan heyr\u00f0i eigi eftir \u00fev\u00ed    sem var. Gekk b\u00f3ndi \u00fe\u00e1 \u00fat og \u00fe\u00f3ttist vita me\u00f0 sannindum \u00fe\u00f3 a\u00f0    hann fyndi eigi manninn. L\u00e9t hann \u00fe\u00e1 af a\u00f0 forvitnast um    h\u00fasfreyju og hagi hennar langa stund.    Annan t\u00edma var \u00fea\u00f0 enn miklu s\u00ed\u00f0ar a\u00f0 \u00feau \u00deorsteinn og Spes    s\u00e1tu \u00ed fatab\u00fari einu. \u00dear voru inni kl\u00e6\u00f0i b\u00e6\u00f0i skorin og    \u00f3skorin er \u00feau b\u00f3ndinn \u00e1ttu. S\u00fdndi h\u00fan \u00deorsteini marga d\u00faka    og r\u00f6ktu \u00ed sundur. Og er \u00feau ugg\u00f0i minnst kom \u00fear a\u00f0 \u00feeim    b\u00f3ndinn me\u00f0 marga menn og brutu upp lofti\u00f0. En me\u00f0an \u00feeir    ger\u00f0u \u00fea\u00f0 rak h\u00fan kl\u00e6\u00f0in ofan \u00e1 \u00deorsteinn og studdist vi\u00f0    kl\u00e6\u00f0ahla\u00f0ann er \u00feeir komu inn \u00ed h\u00fasi\u00f0.    \"Hvort muntu enn \u00fer\u00e6ta,\" segir b\u00f3ndi, \"a\u00f0 h\u00e9r v\u00e6ri ma\u00f0ur hj\u00e1    \u00fe\u00e9r? Munu \u00feeir menn vera h\u00e9r n\u00fa er s\u00e1u ykkur b\u00e6\u00f0i.\"    H\u00fan ba\u00f0 \u00fe\u00e1 vera eigi svo \u00f3\u00f0a \"mun y\u00f0ur n\u00fa eigi bresta en    l\u00e1ti\u00f0 mig vera kyrra og sk\u00fdfi\u00f0 m\u00e9r hvergi.\"    \u00deeir leitu\u00f0u n\u00fa um h\u00fasi\u00f0 og fundu ekki, gefa upp um s\u00ed\u00f0ir.    \u00de\u00e1 m\u00e6lti h\u00fasfreyja: \"Gott er \u00fea\u00f0 jafnan a\u00f0 gefa betri raun en    margir \u00e6tla og var \u00fea\u00f0 von a\u00f0 eigi mundu\u00f0 \u00fe\u00e9r \u00fea\u00f0 finna sem    ekki var til. E\u00f0a viltu n\u00fa b\u00f3ndi ganga vi\u00f0 heimsku \u00feinni og    bera mig undan \u00feessu illm\u00e6li?\"    Hann m\u00e6lti: \"S\u00ed\u00f0ur ber eg \u00feig undan a\u00f0 eg \u00feykist v\u00edst vita a\u00f0    \u00fe\u00fa ert s\u00f6nn a\u00f0 \u00feessu sem eg hefi \u00e1 \u00feig bori\u00f0. Skaltu og ver\u00f0a    \u00feig vi\u00f0 a\u00f0 hafa um \u00fea\u00f0 m\u00e1l ef \u00fe\u00fa getur \u00fea\u00f0 af \u00fe\u00e9r f\u00e6rt.\"    H\u00fan kva\u00f0 s\u00e9r \u00fea\u00f0 ekki \u00ed m\u00f3ti skapi. Skildu \u00feau a\u00f0 \u00fev\u00ed tal    sitt.    Eftir \u00feetta var \u00deorstein me\u00f0 V\u00e6ringjum jafnan. Og \u00fea\u00f0 segja    menn a\u00f0 hann hafi leita\u00f0 r\u00e1\u00f0a undir Harald Sigur\u00f0arson og    \u00e6tla menn a\u00f0 \u00feau hef\u00f0u eigi svo \u00far r\u00e1\u00f0i\u00f0 ef \u00feau hef\u00f0u eigi    hans vi\u00f0 noti\u00f0 og hans visku.    Og \u00fe\u00e1 er fram li\u00f0u stundir ger\u00f0i Sigur\u00f0ur b\u00f3ndi or\u00f0 \u00e1 \u00fev\u00ed a\u00f0    hann mundi fara heiman a\u00f0 einhverjum erindum s\u00ednum. Ekki    latti h\u00fasfreyja hann \u00feess. Og er b\u00f3ndi var \u00e1 burtu kom    \u00deorsteinn til Spes og voru \u00feau \u00fe\u00e1 jafnan b\u00e6\u00f0i saman. Svo var    h\u00e1tta\u00f0 \u00ed gar\u00f0i hennar a\u00f0 hann var h\u00fasa\u00f0ur fram yfir sj\u00f3inn og    voru \u00fea\u00f0 nokkur h\u00fas er sj\u00f3rinn gekk upp undir. \u00dear s\u00e1tu \u00feau    Spes og \u00deorsteinn jafnan. \u00dear var l\u00edtil hlemmur \u00ed g\u00f3lfinu svo    a\u00f0 enginn vissi nema \u00feau tv\u00f6. Skyldi hann opinn standa ef    skj\u00f3tt \u00feyrfti til a\u00f0 taka.    N\u00fa er fr\u00e1 b\u00f3nda a\u00f0 segja a\u00f0 hann f\u00f3r hvergi \u00e1 burt nema hann    leyndist og vildi speja um h\u00fasfreyju. Bar \u00fea\u00f0 og svo til a\u00f0    \u00fe\u00e1 er \u00feau var\u00f0i s\u00edst \u00e1 einu kveldi og \u00feau s\u00e1tu \u00ed    sj\u00f3varloftinu og skemmtu s\u00e9r a\u00f0 \u00fear kom b\u00f3ndinn a\u00f0 \u00feeim    \u00f3v\u00f6rum me\u00f0 fj\u00f6lda f\u00f3lks og leiddi n\u00fa nokkura menn til gluggs    er \u00e1 var \u00e1 h\u00fasinu og ba\u00f0 \u00fe\u00e1 sj\u00e1 hvort eftir \u00fev\u00ed v\u00e6ri sem hann    sag\u00f0i. Allir s\u00f6g\u00f0u a\u00f0 hann hef\u00f0i r\u00e9tt tala\u00f0 og svo mundi fyrr    hafa veri\u00f0, hlupu n\u00fa \u00e1 lofti\u00f0.    Og er \u00feau heyr\u00f0u braki\u00f0 m\u00e6lti h\u00fan til \u00deorsteins: \"H\u00e9r ver\u00f0ur    \u00fe\u00fa ni\u00f0ur a\u00f0 fara hva\u00f0 sem kostar. Ger m\u00e9r v\u00edsbending ef \u00fe\u00fa    kemst fram undan h\u00fasunum.\"    Hann kva\u00f0 j\u00e1 vi\u00f0 og steypti s\u00e9r ni\u00f0ur \u00ed g\u00f3lfi\u00f0 en h\u00fasfreyja    spyrnti f\u00e6ti s\u00ednum \u00e1 hlemminn, f\u00e9ll s\u00ed\u00f0an aftur \u00ed lag og s\u00e1    \u00fe\u00e1 hvergi n\u00fdvirki \u00e1 g\u00f3lfinu.    Kom b\u00f3ndi \u00ed lofti\u00f0 og hans menn. \u00deeir f\u00f3ru n\u00fa leitandi og    fundu ekki sem von var. Lofti\u00f0 var autt svo a\u00f0 \u00fear var engi    hlutur inni nema sl\u00e9tt g\u00f3lfi\u00f0 og pallar. Sat h\u00fasfreyja \u00fear og    l\u00e9k a\u00f0 fingurgullum s\u00ednum. H\u00fan gaf s\u00e9r f\u00e1tt a\u00f0 \u00feeim og l\u00e9t    sem h\u00fan \u00e6tti ekki um a\u00f0 vera. N\u00fa \u00fe\u00f3tti b\u00f3nda allkynlegt og    spur\u00f0i fylgdarmenn s\u00edna hvort \u00feeir hef\u00f0u eigi s\u00e9\u00f0 manninn.    \u00deeir kv\u00e1\u00f0ust fyrir v\u00edst hafa s\u00e9\u00f0 hann.    \u00de\u00e1 m\u00e6lti h\u00fasfreyja: \"H\u00e9r mun koma a\u00f0 \u00fev\u00ed sem m\u00e6lt er a\u00f0    \u00ferisvar hefir allt or\u00f0i\u00f0 for\u00f0um. Hefir \u00fe\u00e9r og svo fari\u00f0    Sigur\u00f0ur,\" sag\u00f0i h\u00fan. \"\u00de\u00fa hefir gert m\u00e9r \u00ferisvar \u00f3n\u00e1\u00f0ir a\u00f0    \u00fev\u00ed sem m\u00e9r \u00feykir. E\u00f0a eru\u00f0 \u00fe\u00e9r n\u00fa nokkuru hyggnari en fyrir    \u00f6ndver\u00f0u?\"    \"Eg var n\u00fa ekki einn til fr\u00e1sagnar,\" segir b\u00f3ndi. \"Skaltu    fyrir allt \u00fea\u00f0 eiga undanf\u00e6rslu \u00fev\u00ed a\u00f0 eg vil me\u00f0 engu m\u00f3ti    \u00feessa sv\u00edvir\u00f0ing hafa \u00f3b\u00e6tta.\"    \"Eg \u00e6tla,\" sag\u00f0i h\u00fasfreyja, \"a\u00f0 \u00fe\u00fa bei\u00f0ir \u00feess er eg vil    bj\u00f3\u00f0a \u00fev\u00ed a\u00f0 m\u00e9r \u00feykir allgott a\u00f0 f\u00e6rast undan \u00feessum \u00e1bur\u00f0.    Er hann svo \u00e1 loft kominn a\u00f0 m\u00e9r ver\u00f0ur mikill vanmetna\u00f0ur \u00ed    ef eg hrind honum eigi af m\u00e9r.\"    \"Einn veg skaltu \u00feess synja,\" segir b\u00f3ndi, \"a\u00f0 \u00fe\u00fa hafir eigi    gefi\u00f0 g\u00f3ss vort n\u00e9 gripi.\"    H\u00fan svarar: \"\u00deann t\u00edma sem eg f\u00e6rist undan skal eg einn veg    hrinda af m\u00e9r \u00f6llum \u00feeim greinum sem \u00fe\u00fa hefir til m\u00edn a\u00f0    tala. En hygg a\u00f0 hvar ni\u00f0ur skal koma. Vil eg \u00feegar n\u00fa \u00e1    morgun fara fram fyrir biskup og nefni hann m\u00e9r fulla    undanf\u00e6rslu fyrir svo fallin or\u00f0 fyrir \u00feenna \u00e1bur\u00f0.\"    B\u00f3ndi l\u00e9t s\u00e9r \u00feetta vel n\u00e6gja og gekk \u00ed burt me\u00f0 s\u00edna menn.    N\u00fa er fr\u00e1 \u00deorsteini a\u00f0 segja a\u00f0 hann lag\u00f0ist fram undan    h\u00fasunum og gekk upp \u00fear sem honum l\u00edka\u00f0i og t\u00f3k s\u00e9r eina    sk\u00ed\u00f0u me\u00f0 logandi eldi og h\u00e9lt upp svo a\u00f0 sj\u00e1 m\u00e1tti \u00far gar\u00f0i    h\u00fasfreyju. H\u00fan var l\u00f6ngum \u00fati um kveldi\u00f0 og um n\u00f3ttina \u00fev\u00ed a\u00f0    h\u00fan vildi vita ef \u00deorsteinn k\u00e6mi \u00e1 land. Og er h\u00fan s\u00e1 eldinn    \u00fe\u00f3ttist h\u00fan vita a\u00f0 hann var \u00e1 land kominn \u00fev\u00ed a\u00f0 \u00feau h\u00f6f\u00f0u    \u00feetta r\u00e1\u00f0 gert me\u00f0 s\u00e9r.    Eftir um morguninn bau\u00f0 Spes b\u00f3nda s\u00ednum a\u00f0 \u00feau skyldu vi\u00f0    talast fyrir biskupi um s\u00edn m\u00e1l og hann var \u00feess alb\u00fainn.    Koma \u00feau n\u00fa fram fyrir biskup og hefir b\u00f3ndi hinar s\u00f6mu sakir    vi\u00f0 hana sem fyrr var geti\u00f0. Biskup spur\u00f0i hvort h\u00fan hef\u00f0i    vi\u00f0 \u00feetta kennd veri\u00f0 fyrri en enginn sag\u00f0ist \u00fea\u00f0 heyrt hafa.    \u00de\u00e1 spur\u00f0i hann me\u00f0 hverjum l\u00edkindum hann b\u00e6ri \u00feetta a\u00f0 henni.    Hann leiddi \u00fe\u00e1 fram menn er s\u00e9\u00f0 h\u00f6f\u00f0u a\u00f0 h\u00fan sat \u00ed l\u00e6stu h\u00fasi    og \u00fear einn ma\u00f0ur hj\u00e1 henni. Og \u00e1 \u00fev\u00ed sag\u00f0i b\u00f3ndinn s\u00e9r grun    a\u00f0 s\u00e1 ma\u00f0ur mundi glepja hana. Biskup sag\u00f0i a\u00f0 h\u00fan m\u00e1tti vel    f\u00e6rast undan \u00feessum \u00e1bur\u00f0 ef h\u00fan vildi.    H\u00fan kva\u00f0 s\u00e9r n\u00fa allvel l\u00edka \"tr\u00fai eg,\" sag\u00f0i Spes, \"a\u00f0 m\u00e9r    ver\u00f0i gott til ei\u00f0akvenna um \u00feetta m\u00e1l.\"    Var henni n\u00fa nefndur ei\u00f0ur og \u00e1kve\u00f0inn dagur til a\u00f0 fram    skyldi koma. F\u00f3r h\u00fan eftir \u00fea\u00f0 heim og l\u00e9t vel yfir s\u00e9r.    Fundust \u00feau \u00deorsteinn og Spes og ger\u00f0u r\u00e1\u00f0 s\u00edn."}}