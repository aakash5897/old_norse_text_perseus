{"originalTitle": "Grettis_Saga_Chapter_44", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_44", "text": {"0": "\u00deorbj\u00f6rn \u00f6xnamegin t\u00f3k vi\u00f0 eftirm\u00e1li um v\u00edg \u00de\u00f3rissona. Bj\u00f3    hann m\u00e1li\u00f0 til \u00e1 hendur \u00feeim Gr\u00edmi og Atla en \u00feeir bjuggu til    varna um a\u00f0farir og frumhlaup til \u00f3helgi \u00feeim br\u00e6\u00f0rum. Voru    m\u00e1lin l\u00f6g\u00f0 til H\u00fanavatns\u00feings og fj\u00f6lmenntu mj\u00f6g    hvorirtveggju. Var\u00f0 Atla gott til li\u00f0s \u00fev\u00ed a\u00f0 hann \u00e1tti    fr\u00e6ndafla mikinn. Gengu \u00fe\u00e1 a\u00f0 beggja vinir, t\u00f6lu\u00f0u um s\u00e6ttir    og s\u00f6g\u00f0u allir a\u00f0 Atla v\u00e6ri vel um fari\u00f0, \u00f3tilleitinn en \u00fe\u00f3    \u00f6ruggur \u00ed einangri. \u00de\u00f3ttist \u00deorbj\u00f6rn sj\u00e1 a\u00f0 eigi mundi anna\u00f0    vir\u00f0ingarv\u00e6nna en taka s\u00e6ttinni. Skildi Atli \u00fea\u00f0 til a\u00f0 hann    vildi hafa hvorki h\u00e9ra\u00f0ssektir n\u00e9 utanfer\u00f0ir.    Voru \u00fe\u00e1 teknir menn til ger\u00f0ar, \u00deorvaldur \u00c1sgeirsson fyrir    h\u00f6nd Atla, en af \u00deorbjarnar hendi var S\u00f6lvi hinn pr\u00fa\u00f0i. Hann    var son \u00c1sbrands \u00deorbrandssonar, Haraldssonar hrings er numi\u00f0    haf\u00f0i Vatnsnes allt utan til Amb\u00e1ttar\u00e1r fyrir vestan en fyrir    austan allt inn til \u00dever\u00e1r og \u00fear yfir um \u00fevert til Bjarga\u00f3ss    og allt \u00feeim megin Bjarga \u00fat til sj\u00f3var. S\u00f6lvi var ofl\u00e1ti    mikill og vitur ma\u00f0ur og \u00fev\u00ed kj\u00f6ri \u00deorbj\u00f6rn hann fyrir til    ger\u00f0ar fyrir s\u00edna h\u00f6nd.    Og eftir \u00fea\u00f0 s\u00f6g\u00f0u \u00feeir upp ger\u00f0ina, a\u00f0 \u00fe\u00e1 \u00de\u00f3rissonu skyldi    b\u00e6ta h\u00e1lfum b\u00f3tum en h\u00e1lfar f\u00e9llu ni\u00f0ur fyrir a\u00f0f\u00f6r og    frumhlaup og fj\u00f6rr\u00e1\u00f0 vi\u00f0 Atla. V\u00edg h\u00faskarls Atla \u00feess er var    drepinn \u00e1 Hr\u00fatafjar\u00f0arh\u00e1lsi, st\u00f3\u00f0st \u00fea\u00f0 \u00e1 endum og \u00feeirra    tveggja er f\u00e9llu me\u00f0 \u00de\u00f3rissonum. Gr\u00edmur \u00de\u00f3rhallsson skyldi    l\u00e1ta h\u00e9ra\u00f0svist s\u00edna en Atli vildi einn halda upp f\u00e9b\u00f3tum.    \u00deessi ger\u00f0 l\u00edka\u00f0i Atla vel en \u00deorbirni heldur illa og skildu    \u00fe\u00f3 s\u00e1ttir a\u00f0 kalla en \u00fe\u00f3 hraut \u00fea\u00f0 upp fyrir honum \u00deorbirni    a\u00f0 eigi mundi fyrir enda um gert me\u00f0 \u00feeim ef svo f\u00e6ri sem    hann vildi. Atli rei\u00f0 heim af \u00feinginu og \u00feakka\u00f0i \u00deorvaldi vel    fyrir li\u00f0veislu s\u00edna. Gr\u00edmur \u00de\u00f3rhallsson r\u00e9\u00f0st \u00fe\u00e1 su\u00f0ur \u00ed    Borgarfj\u00f6r\u00f0 og bj\u00f3 \u00fe\u00e1 a\u00f0 Gilsbakka og var gildur b\u00f3ndi."}}