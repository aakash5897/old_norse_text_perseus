{"originalTitle": "Grettis_Saga_Chapter_65", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_65", "text": {"0": "N\u00fa er fr\u00e1 Gretti \u00fea\u00f0 a\u00f0 segja a\u00f0 \u00fe\u00e1 er dr\u00f3 a\u00f0 mi\u00f0ri n\u00f3tt    heyr\u00f0i hann \u00fat dynur miklar. \u00dev\u00ed n\u00e6st kom inn \u00ed stofuna    tr\u00f6llkona mikil. H\u00fan haf\u00f0i \u00ed hendi trog en annarri sk\u00e1lm    heldur mikla. H\u00fan litast um er h\u00fan kom inn og s\u00e1 hvar Gestur    l\u00e1 og hlj\u00f3p a\u00f0 honum en hann upp \u00ed m\u00f3ti og r\u00e9\u00f0ust \u00e1 grimmlega    og s\u00f3ttust lengi \u00ed stofunni. H\u00fan var sterkari en hann f\u00f3r    undan k\u00e6nlega en allt \u00fea\u00f0 sem fyrir \u00feeim var\u00f0 brutu \u00feau,    jafnvel \u00fever\u00feili\u00f0 undan stofunni. H\u00fan dr\u00f3 hann fram yfir    dyrnar og svo \u00ed anddyri\u00f0. \u00dear t\u00f3k hann fast \u00ed m\u00f3ti. H\u00fan vildi    draga hann \u00fat \u00far b\u00e6num en \u00fea\u00f0 var\u00f0 eigi fyrr en \u00feau leystu    fr\u00e1 allan \u00fatidyraumb\u00faninginn og b\u00e1ru hann \u00fat \u00e1 her\u00f0um s\u00e9r.    \u00de\u00e6f\u00f0i h\u00fan \u00fe\u00e1 ofan til \u00e1rinnar og allt fram a\u00f0 glj\u00fafrum. \u00de\u00e1    var Gestur \u00e1kaflega m\u00f3\u00f0ur en \u00fe\u00f3 var\u00f0 anna\u00f0hvort a\u00f0 gera a\u00f0    her\u00f0a sig ella mundi h\u00fan steypa honum \u00ed glj\u00fafrin. Alla    n\u00f3ttina s\u00f3ttust \u00feau. Eigi \u00fe\u00f3ttist hann hafa fengist vi\u00f0    \u00fev\u00edl\u00edkan \u00f3fagna\u00f0 fyrir afls sakir. H\u00fan haf\u00f0i haldi\u00f0 honum svo    fast a\u00f0 s\u00e9r a\u00f0 hann m\u00e1tti hvorigri hendi taka til nokkurs    utan hann h\u00e9lt um hana mi\u00f0ja, kvinnuna. Og er \u00feau komu \u00e1    \u00e1rglj\u00fafri\u00f0 breg\u00f0ur hann flag\u00f0konunni til sveiflu. \u00cd \u00fev\u00ed var\u00f0    honum laus hin h\u00e6gri hendi. Hann \u00fereif \u00fe\u00e1 skj\u00f3tt til saxins    er hann var gyr\u00f0ur me\u00f0 og breg\u00f0ur \u00fev\u00ed, h\u00f6ggur \u00fe\u00e1 \u00e1 \u00f6xl    tr\u00f6llinu svo a\u00f0 af t\u00f3k h\u00f6ndina h\u00e6gri og svo var\u00f0 hann laus en    h\u00fan steyptist \u00ed glj\u00fafrin og svo \u00ed fossinn.    Gesturinn var \u00fe\u00e1 b\u00e6\u00f0i stir\u00f0ur og m\u00f3\u00f0ur og l\u00e1 \u00fear lengi \u00e1    hamrinum. Gekk hann \u00fe\u00e1 heim er l\u00fdsa t\u00f3k og lag\u00f0ist \u00ed rekkju.    Hann var allur \u00fer\u00fatinn og bl\u00e1r.    Og er h\u00fasfreyja kom fr\u00e1 t\u00ed\u00f0um \u00fe\u00f3tti henni heldur raska\u00f0 um    h\u00edb\u00fdli s\u00edn. Gekk h\u00fan \u00fe\u00e1 til Gests og spur\u00f0i hva\u00f0 til hef\u00f0i    bori\u00f0 er allt var broti\u00f0 og b\u00e6lt. Hann sag\u00f0i allt sem fari\u00f0    haf\u00f0i. Henni \u00fe\u00f3tti mikils um vert og spur\u00f0i hver hann var.    Hann sag\u00f0i \u00fe\u00e1 til hi\u00f0 sanna og ba\u00f0 s\u00e6kja prest og kva\u00f0st    vildu finna hann. Var og svo gert.    En er Steinn prestur kom til Sandhauga var\u00f0 hann br\u00e1tt \u00feess    v\u00eds a\u00f0 \u00fear var kominn Grettir \u00c1smundarson er Gestur nefndist.    Prestur spur\u00f0i hva\u00f0 hann \u00e6tla\u00f0i af \u00feeim m\u00f6nnum mundi vera    or\u00f0i\u00f0 er \u00fear h\u00f6f\u00f0u horfi\u00f0. Grettir kva\u00f0st \u00e6tla a\u00f0 \u00ed glj\u00fafrin    mundu \u00feeir hafa horfi\u00f0. Prestur kva\u00f0st ei kunna a\u00f0 leggja    tr\u00fana\u00f0 \u00e1 sagnir hans ef engi merki m\u00e6tti til sj\u00e1. Grettir    segir a\u00f0 s\u00ed\u00f0ar vissu \u00feeir \u00fea\u00f0 gerr. F\u00f3r prestur heim. Grettir    l\u00e1 \u00ed rekkju margar n\u00e6tur. H\u00fasfreyja ger\u00f0i vi\u00f0 hann har\u00f0la    vel. Og lei\u00f0 svo af j\u00f3lin.    \u00deetta er s\u00f6gn Grettis a\u00f0 tr\u00f6llkonan steyptist \u00ed glj\u00fafrin    ni\u00f0ur er h\u00fan f\u00e9kk s\u00e1ri\u00f0, en B\u00e1r\u00f0ardalsmenn segja a\u00f0 hana    daga\u00f0i uppi \u00fe\u00e1 er \u00feau gl\u00edmdu, sprungi\u00f0 \u00fe\u00e1 a\u00f0 hann hj\u00f3 af    henni h\u00f6ndina og standi \u00fear enn \u00ed konul\u00edking \u00e1 bjarginu. \u00deeir    dalb\u00faarnir leyndu \u00fear Gretti um veturinn.    Eftir j\u00f3l var \u00fea\u00f0 einn dag a\u00f0 Grettir f\u00f3r til Eyjardals\u00e1r og    er \u00feeir Grettir fundust og prestur m\u00e6lti Grettir: \"S\u00e9 eg \u00fea\u00f0    prestur,\" segir hann, \"a\u00f0 \u00fe\u00fa leggur l\u00edtinn tr\u00fana\u00f0 \u00e1 sagnir    m\u00ednar. N\u00fa vil eg a\u00f0 \u00fe\u00fa farir me\u00f0 m\u00e9r til \u00e1rinnar og sj\u00e1ir    hver l\u00edkindi \u00fe\u00e9r \u00feykir \u00e1 vera.\"    Prestur ger\u00f0i svo. En er \u00feeir komu til fossins s\u00e1u \u00feeir sk\u00fata    upp undir bergi\u00f0. \u00dea\u00f0 var meitilberg svo miki\u00f0 a\u00f0 hvergi    m\u00e1tti upp komast og n\u00e6r t\u00edu fa\u00f0ma ofan a\u00f0 vatninu. \u00deeir h\u00f6f\u00f0u    festi me\u00f0 s\u00e9r.    \u00de\u00e1 m\u00e6lti prestur: \"Langt um \u00f3f\u00e6rt s\u00fdnist m\u00e9r \u00fe\u00e9r ni\u00f0ur a\u00f0    fara.\"    Grettir svarar: \"F\u00e6rt er v\u00edst en \u00feeim mun best, \u00feeir sem    \u00e1g\u00e6tismenn eru. Mun eg forvitnast hva\u00f0 \u00ed fossinum er en \u00fe\u00fa    skalt geyma festar.\"    Prestur ba\u00f0 hann r\u00e1\u00f0a og keyr\u00f0i ni\u00f0ur h\u00e6l \u00e1 berginu og bar a\u00f0    grj\u00f3t."}}