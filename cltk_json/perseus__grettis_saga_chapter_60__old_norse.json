{"originalTitle": "Grettis_Saga_Chapter_60", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_60", "text": {"0": "N\u00fa er Grettir haf\u00f0i veri\u00f0 tvo vetur \u00ed Fagrask\u00f3gafjalli og er    hinn \u00feri\u00f0ji var kominn \u00fe\u00e1 f\u00f3r Grettir su\u00f0ur \u00e1 M\u00fdrar \u00e1 \u00feann b\u00e6    er \u00ed L\u00e6kjarbug heitir og haf\u00f0i \u00fea\u00f0an sex geldinga a\u00f0 \u00f3vilja    \u00feess er \u00e1tti. \u00dea\u00f0an f\u00f3r hann ofan til Akra og rak \u00e1 burtu tv\u00f6    naut til sl\u00e1turs og marga sau\u00f0i og f\u00f3r upp fyrir sunnan    H\u00edtar\u00e1.    En er b\u00e6ndur ur\u00f0u varir vi\u00f0 fer\u00f0 hans ger\u00f0u \u00feeir or\u00f0 \u00de\u00f3r\u00f0i \u00e1    H\u00edtarnesi og b\u00e1\u00f0u hann fyrir bindast a\u00f0 r\u00e1\u00f0a Gretti af en    hann f\u00f3r undan. En vi\u00f0 b\u00e6n manna f\u00e9kk hann til Arn\u00f3r son    sinn, er s\u00ed\u00f0an var kalla\u00f0ur jarlask\u00e1ld, a\u00f0 fara me\u00f0 \u00feeim og    ba\u00f0 \u00fe\u00e1 eigi l\u00e1ta Gretti undan reka. Voru \u00fe\u00e1 menn sendir um    alla bygg\u00f0ina.    Bjarni h\u00e9t ma\u00f0ur er bj\u00f3 \u00e1 J\u00f6rva \u00ed Flysjuhverfi. Hann safna\u00f0i    m\u00f6nnum fyrir utan H\u00edtar\u00e1. \u00c6tlu\u00f0u \u00feeir svo til a\u00f0 s\u00ednum megin    skyldu koma hvorir flokkarnir.    Grettir var vi\u00f0 \u00feri\u00f0ja mann. H\u00e9t s\u00e1 Eyj\u00f3lfur er f\u00f3r me\u00f0    honum, son b\u00f3nda \u00far Fagrask\u00f3gum, og var r\u00f6skur ma\u00f0ur og hinn    \u00feri\u00f0ji ma\u00f0ur me\u00f0 \u00feeim.    \u00deeir komu fyrst, \u00de\u00f3rarinn fr\u00e1 \u00d6krum og \u00deorfinnur \u00far L\u00e6kjarbug    og voru n\u00e6r tuttugu menn saman. Grettir vildi \u00fe\u00e1 leita \u00fat    yfir \u00e1na. \u00de\u00e1 komu \u00feeir \u00deorgeir og Arn\u00f3r og Bjarni utan a\u00f0    \u00e1nni. Nes mj\u00f3tt gekk fram \u00ed \u00e1na \u00feeim megin sem Grettir var.    Hann rak f\u00e9i\u00f0 \u00ed framanvert nesi\u00f0 \u00fe\u00e1 er hann s\u00e1 mannaf\u00f6rina    \u00fev\u00ed a\u00f0 hann vildi aldrei laust l\u00e1ta \u00fea\u00f0 sem hann f\u00e9kk h\u00f6ndum    \u00e1 komi\u00f0.    M\u00fdramenn r\u00e9\u00f0u \u00feegar til atg\u00f6ngu og l\u00e9tu gildlega. Grettir ba\u00f0    fylgdarmenn s\u00edna a\u00f0 geyma a\u00f0 \u00feeir gengju eigi a\u00f0 baki honum.    Ei m\u00e1ttu \u00ed senn allmargir a\u00f0 honum ganga. Var\u00f0 \u00fear h\u00f6r\u00f0    vi\u00f0ureign me\u00f0 \u00feeim. Grettir hj\u00f3 \u00e1 tv\u00e6r hendur me\u00f0 saxinu og    var\u00f0 \u00feeim eigi au\u00f0velt a\u00f0 s\u00e6kja a\u00f0 honum. F\u00e9llu \u00fe\u00e1 sumir    M\u00fdramenn en sumir ur\u00f0u s\u00e1rir. \u00deeir ur\u00f0u seinir utan yfir \u00e1na    \u00fev\u00ed a\u00f0 va\u00f0i\u00f0 var ei alln\u00e6r. Ei h\u00f6f\u00f0u \u00feeir lengi barist \u00e1\u00f0ur    en \u00feeir hurfu fr\u00e1. \u00de\u00f3rarinn fr\u00e1 \u00d6krum var gamall ma\u00f0ur mj\u00f6g,    svo a\u00f0 hann var ekki \u00ed ats\u00f3kninni.    En er \u00fati var bardaginn \u00fe\u00e1 kom a\u00f0 \u00der\u00e1ndur son \u00de\u00f3rarins og    \u00deorgils Ingjaldsson br\u00f3\u00f0urson \u00de\u00f3r\u00f0ar og Finnbogi son \u00deorgeirs    \u00de\u00f3rhaddssonar \u00far H\u00edtardal og Stein\u00f3lfur \u00deorleifsson \u00far    Hraundal. \u00deeir eggju\u00f0u menn mj\u00f6g til ats\u00f3knar. Ger\u00f0u \u00feeir enn    har\u00f0a hr\u00ed\u00f0.    Grettir s\u00e1 n\u00fa a\u00f0 anna\u00f0hvort var\u00f0 a\u00f0 gera, fl\u00fdja e\u00f0a hl\u00edfast    ekki vi\u00f0. Gengur hann n\u00fa svo hart fram a\u00f0 \u00f6ngvir h\u00e9ldust vi\u00f0    \u00fev\u00ed svo var mannmargt a\u00f0 honum \u00fe\u00f3tti \u00f3s\u00fdnt til undankomunnar    utan sem vinna sem mest \u00e1\u00f0ur en hann f\u00e9lli, vildi og hafa    \u00feann einnhvern fyrir sig er honum \u00fe\u00f3tti manntak \u00ed vera. Hlj\u00f3p    hann \u00fe\u00e1 a\u00f0 Stein\u00f3lfi \u00far Hraundal og hj\u00f3 til hans \u00ed h\u00f6fu\u00f0i\u00f0 og    klauf hann \u00ed her\u00f0ar ni\u00f0ur og \u00feegar anna\u00f0 h\u00f6gg hj\u00f3 hann til    \u00deorgils Ingjaldssonar og kom \u00e1 hann mi\u00f0jan og t\u00f3k n\u00e1lega \u00ed    sundur. \u00de\u00e1 vildi \u00der\u00e1ndur fram hlaupa og hefna fr\u00e6nda s\u00edns.    Grettir hj\u00f3 til hans \u00e1 l\u00e6ri\u00f0 h\u00e6gra svo a\u00f0 \u00far t\u00f3k allan    v\u00f6\u00f0vann og var\u00f0 hann \u00feegar \u00f3v\u00edgur. Eftir \u00fea\u00f0 veitti hann    Finnboga mikinn \u00e1verka.    \u00de\u00e1 kalla\u00f0i \u00de\u00f3rarinn og ba\u00f0 \u00fe\u00e1 fr\u00e1 hverfa \"\u00fev\u00ed a\u00f0 \u00fev\u00ed verra    munu\u00f0 \u00fe\u00e9r af honum f\u00e1 sem \u00fe\u00e9r berjist lengur en hann k\u00fds menn    \u00far li\u00f0i y\u00f0ru.\"    \u00deeir ger\u00f0u svo og sneru fr\u00e1. \u00dear voru fallnir fimm menn en    fimm s\u00e1rir til \u00f3l\u00edfis og \u00f6rkumla. En flestir h\u00f6f\u00f0u nokkurar    skeinur \u00feeir sem \u00e1 fundinum h\u00f6f\u00f0u veri\u00f0. Grettir var \u00e1kaflega    m\u00f3\u00f0ur en l\u00edtt s\u00e1r. Leitu\u00f0u M\u00fdramenn vi\u00f0 \u00feetta undan og h\u00f6f\u00f0u    fengi\u00f0 mikinn mannska\u00f0a \u00fev\u00ed a\u00f0 \u00fear f\u00e9llu margir r\u00f6skvir menn.    En \u00feeim utan yfir \u00e1na f\u00f3rst seint og komu eigi fyrr en sliti\u00f0    var fundinum. Og er \u00feeir s\u00e1u \u00f3farir sinna manna \u00fe\u00e1 vildi    Arn\u00f3r ekki hafa sig \u00ed h\u00e6ttu og f\u00e9kk hann miki\u00f0 \u00e1m\u00e6li af f\u00f6\u00f0ur    s\u00ednum og m\u00f6rgum \u00f6\u00f0rum. \u00c6tla menn a\u00f0 hann hafi engi garpur    veri\u00f0. \u00dea\u00f0 heitir n\u00fa Grettisoddi er \u00feeir b\u00f6r\u00f0ust.    En \u00feeir Grettir t\u00f3ku s\u00e9r hross og ri\u00f0u upp undir fjall \u00fev\u00ed a\u00f0    \u00feeir voru allir s\u00e1rir. Og er \u00feeir komu \u00ed Fagrask\u00f3ga var    Eyj\u00f3lfur \u00fear eftir. \u00dear var b\u00f3ndad\u00f3ttir \u00fati og spur\u00f0i a\u00f0    t\u00ed\u00f0indum.    Grettir sag\u00f0i af hi\u00f0 lj\u00f3sasta og kva\u00f0 v\u00edsu:H\u00e6g munat, hir\u00f0i-S\u00e1gahornfl\u00e6\u00f0ar, n\u00fa gr\u00e6\u00f0ast\u00f3r, \u00fe\u00f3tt steyptust fleiri,Stein\u00f3lfs h\u00f6fu\u00f0skeina.\u00dev\u00ed er um \u00deorgils \u00e6vi\u00feung von a\u00f0 bein sprungu.L\u00fd\u00f0r segir \u00e1tta a\u00f0raau\u00f0brj\u00f3ta \u00fear dau\u00f0a.    Eftir \u00fea\u00f0 f\u00f3r Grettir \u00ed b\u00e6li sitt og sat \u00fear um veturinn."}}