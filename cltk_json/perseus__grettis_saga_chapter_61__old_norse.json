{"originalTitle": "Grettis_Saga_Chapter_61", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_61", "text": {"0": "En er \u00feeir Bj\u00f6rn fundust sag\u00f0i hann Gretti a\u00f0 honum \u00fe\u00f3tti n\u00fa    miki\u00f0 a\u00f0 or\u00f0i\u00f0 \"og mun \u00fe\u00e9r ekki h\u00e9r f\u00e6rt vera \u00e1lengdar. Hefir    \u00fe\u00fa n\u00fa drepi\u00f0 b\u00e6\u00f0i fr\u00e6ndur m\u00edna og vini en ekki mun eg kasta    ni\u00f0ur \u00fev\u00ed sem eg hefi j\u00e1ta\u00f0 \u00fe\u00e9r me\u00f0an \u00fe\u00fa ert h\u00e9r.\"    Grettir kva\u00f0st hendur s\u00ednar og l\u00edf eiga a\u00f0 verja \"en illa er    \u00fea\u00f0 er \u00fe\u00e9r misl\u00edkar.\"    Bj\u00f6rn kva\u00f0 n\u00fa svo b\u00fai\u00f0 vera ver\u00f0a. Litlu s\u00ed\u00f0ar komu \u00feeir menn    til Bjarnar sem misst h\u00f6f\u00f0u fr\u00e6ndur s\u00edna fyrir Gretti og b\u00e1\u00f0u    a\u00f0 hann l\u00e9ti eigi \u00f3eir\u00f0armann \u00feenna vera \u00fear lengur til    skapraunar vi\u00f0 \u00fe\u00e1. Bj\u00f6rn sag\u00f0i a\u00f0 svo skyldi vera \u00feegar a\u00f0    vetur l\u00e9tti af.    \u00der\u00e1ndur var gr\u00e6ddur, sonur \u00de\u00f3rarins \u00e1 \u00d6krum. Hann var gildur    ma\u00f0ur fyrir s\u00e9r. Hann \u00e1tti Steinunni d\u00f3ttur Hr\u00fats \u00e1    Kambsnesi. \u00deorleifur \u00ed Hraundal fa\u00f0ir Stein\u00f3lfs var mikill    ma\u00f0ur fyrir s\u00e9r. Fr\u00e1 honum eru komnir Hraund\u00e6lir.    Ekki er n\u00fa geti\u00f0 um sameign Grettis og \u00feeirra M\u00fdramanna    fleira me\u00f0an er hann var \u00fear \u00ed fjallinu. H\u00e9lt Bj\u00f6rn og    vin\u00e1ttu vi\u00f0 hann en \u00fe\u00f3 f\u00e6kku\u00f0ust heldur vinir Bjarnar fyrir    \u00feetta er hann l\u00e9t Gretti \u00fear vera \u00fev\u00ed a\u00f0 menn undu illa vi\u00f0    a\u00f0 hafa fr\u00e6ndur s\u00edna b\u00f3talausa.    Um \u00feing leita\u00f0i Grettir burt af M\u00fdrum. F\u00f3r hann \u00fe\u00e1 enn til    Borgarfjar\u00f0ar og fann Gr\u00edm \u00de\u00f3rhallsson og leita\u00f0i hann \u00fe\u00e1    r\u00e1\u00f0s hversu hann skyldi \u00fe\u00e1 breyta. Gr\u00edmur kve\u00f0st eigi hafa    efni til \u00feess a\u00f0 halda hann og \u00fev\u00ed f\u00f3r Grettir til fundar vi\u00f0    Hallmund vin sin og dvaldist \u00fear um sumari\u00f0 \u00fear til er \u00e1    lei\u00f0.    Um hausti\u00f0 f\u00f3r Grettir \u00ed Geitland og bei\u00f0 \u00fear til \u00feess er    bjart ve\u00f0ur kom. \u00de\u00e1 gekk hann upp \u00e1 Geitlandsj\u00f6kul og stefndi    \u00e1 landsu\u00f0ur eftir j\u00f6klinum og haf\u00f0i me\u00f0 s\u00e9r ketil og    eldsvirki. \u00dea\u00f0 \u00e6tla menn a\u00f0 hann hafi fari\u00f0 a\u00f0 tilv\u00edsan    Hallmundar \u00fev\u00ed a\u00f0 honum hefir veri\u00f0 v\u00ed\u00f0a kunnigt.    Grettir f\u00f3r \u00fear til er hann fann dal \u00ed j\u00f6klinum, langan og    heldur mj\u00f3van, og lukt a\u00f0 j\u00f6klum \u00f6llum megin svo a\u00f0 \u00feeir    sk\u00fattu fram yfir dalinn. Hann komst ofan \u00ed einhverjum sta\u00f0.    Hann s\u00e1 \u00fe\u00e1 fagrar hl\u00ed\u00f0ir grasi vaxnar og sm\u00e1kj\u00f6rr. \u00dear voru    hverar og \u00fe\u00f3tti honum sem jar\u00f0hitar mundu valda er eigi    luktust saman j\u00f6klarnir yfir dalnum. \u00c1 l\u00edtil f\u00e9ll eftir    dalnum og sl\u00e9ttar eyrar b\u00e1\u00f0um megin. L\u00edtill var \u00fear    s\u00f3largangur en \u00fea\u00f0 \u00fe\u00f3tti honum \u00f3tal hve margur sau\u00f0ur \u00fear var    \u00ed dalnum. \u00dea\u00f0 f\u00e9 var miklu betra og feitara en hann hef\u00f0i    \u00fev\u00edl\u00edkt s\u00e9\u00f0.    Grettir bj\u00f3st n\u00fa \u00fear um og ger\u00f0i s\u00e9r sk\u00e1la af \u00feeim vi\u00f0i sem    hann f\u00e9kk \u00fear til. T\u00f3k hann s\u00e9r n\u00fa sau\u00f0i til matar. Var \u00fear    betri einn sau\u00f0ur til ni\u00f0urlags en tveir annars sta\u00f0ar.    En \u00e6r m\u00f3koll\u00f3tt var \u00fear me\u00f0 dilki s\u00fa er honum \u00fe\u00f3tti mest    afbrag\u00f0 \u00ed vera fyrir vaxtar sakir. Var honum forvitni \u00e1 a\u00f0    taka dilkinn og svo ger\u00f0i hann og skar s\u00ed\u00f0an dilkinn. H\u00e1lf    v\u00e6tt m\u00f6rs var \u00ed dilkinum en hann var \u00fe\u00f3 \u00f6llu betri. En er    M\u00f3kolla missti dilks s\u00edns f\u00f3r h\u00fan upp \u00e1 sk\u00e1la Grettis hverja    n\u00f3tt og jarma\u00f0i svo a\u00f0 hann m\u00e1tti \u00f6ngva n\u00f3tt sofa. \u00deess    i\u00f0ra\u00f0ist hann mest er hann haf\u00f0i dilkinn skori\u00f0 fyrir \u00f3n\u00e1\u00f0um    hennar.    Hvert kveld er h\u00e1lfr\u00f6kkva\u00f0 var heyr\u00f0i hann h\u00f3a\u00f0 upp \u00ed dalnum    og \u00fe\u00e1 hlj\u00f3p f\u00e9\u00f0 allt til hins sama b\u00f3ls hvert kveld.    Svo hefir Grettir sagt a\u00f0 fyrir dalnum hafi r\u00e1\u00f0i\u00f0 blendingur,    \u00feurs einn s\u00e1 er \u00de\u00f3rir h\u00e9t, og \u00ed hans trausti haf\u00f0i Grettir    \u00fear veri\u00f0. Vi\u00f0 hann kenndi Grettir dalinn og kalla\u00f0i    \u00de\u00f3risdal. D\u00e6tur kva\u00f0 hann \u00de\u00f3ri eiga og henti Grettir gaman a\u00f0    \u00feeim enda t\u00f3ku \u00fe\u00e6r \u00fev\u00ed vel \u00fev\u00ed a\u00f0 \u00fear var ekki margkv\u00e6mt. En    \u00fe\u00e1 er fasta\u00f0 var ger\u00f0i Grettir \u00fe\u00e1 minning a\u00f0 \u00fe\u00e1 skyldi eta    m\u00f6r og lifrar um langaf\u00f6stu.    Ekki bar \u00fear til t\u00ed\u00f0inda um veturinn. \u00de\u00e1 \u00fe\u00f3tti Gretti \u00fear svo    dauflegt a\u00f0 hann m\u00e1tti \u00fear eigi lengur vera. F\u00f3r hann \u00fe\u00e1 \u00ed    burt \u00far dalnum og gekk su\u00f0ur \u00fevers af j\u00f6klinum og kom \u00fe\u00e1 a\u00f0    nor\u00f0an a\u00f0 mi\u00f0jum Skjaldbrei\u00f0. Reisti hann upp hellu og    klappa\u00f0i \u00e1 rauf og sag\u00f0i svo ef ma\u00f0ur leg\u00f0i auga sitt vi\u00f0    raufina \u00e1 hellunni a\u00f0 \u00fe\u00e1 m\u00e6tti sj\u00e1 \u00ed gil \u00fea\u00f0 sem fellur \u00far    \u00de\u00f3risdal.    S\u00ed\u00f0an f\u00f3r hann su\u00f0ur um land og svo til Austfjar\u00f0a. Var hann    \u00ed \u00feessari fer\u00f0 um sumari\u00f0 og veturinn og fann alla hina meiri    menn og b\u00e6g\u00f0i honum svo vi\u00f0 a\u00f0 hvergi f\u00e9kk hann vist n\u00e9 veru.    Svo f\u00f3r hann aftur hi\u00f0 nyr\u00f0ra og dvaldist \u00ed \u00fdmsum st\u00f6\u00f0um."}}