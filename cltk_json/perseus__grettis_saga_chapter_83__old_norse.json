{"originalTitle": "Grettis_Saga_Chapter_83", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_83", "text": {"0": "Fr\u00e6ndum \u00feeirra Grettis og Illuga l\u00edka\u00f0i st\u00f3rilla er \u00feeir    fr\u00e9ttu v\u00edgin og t\u00f3ku svo a\u00f0 \u00d6ngull hef\u00f0i gert n\u00ed\u00f0ingsverk a\u00f0    drepa dau\u00f0vona mann, og \u00ed annarri grein um fj\u00f6lkynngi. S\u00f3ttu    \u00feeir a\u00f0 hinum vitrustu m\u00f6nnum og m\u00e6ltist illa fyrir m\u00e1l    \u00d6nguls.    Hann rei\u00f0 n\u00fa vestur til Mi\u00f0fjar\u00f0ar \u00fe\u00e1 fj\u00f3rar vikur voru af    sumri. Og er \u00fea\u00f0 fr\u00e9ttist til fer\u00f0a hans stefndi \u00c1sd\u00eds a\u00f0 s\u00e9r    m\u00f6nnum og voru \u00fear margir hennar vinir, Gamli og Gl\u00famur m\u00e1gar    hennar og synir \u00feeirra, Skeggi er skammh\u00f6ndungur var kalla\u00f0ur    og \u00d3spakur, er fyrr var geti\u00f0. \u00c1sd\u00eds var svo vins\u00e6l a\u00f0 allir    Mi\u00f0fir\u00f0ingar snerust til li\u00f0s me\u00f0 henni og jafnvel \u00feeir sem    \u00e1\u00f0ur voru \u00f3vinir Grettis. Var \u00fear hinn fyrsti ma\u00f0ur \u00de\u00f3roddur    dr\u00e1pust\u00fafur og flestir Hr\u00fatfir\u00f0ingar.    \u00d6ngull kemur n\u00fa til Bjargs me\u00f0 tuttugu menn. \u00deeir h\u00f6f\u00f0u h\u00f6fu\u00f0    Grettis me\u00f0 s\u00e9r. \u00de\u00e1 voru enn eigi komnir allir \u00feeir sem henni    h\u00f6f\u00f0u li\u00f0i heiti\u00f0. \u00deeir gengu inn \u00ed stofu me\u00f0 h\u00f6fu\u00f0i\u00f0 og    settu ni\u00f0ur \u00e1 g\u00f3lf. H\u00fasfreyja var \u00ed stofu og margir menn    a\u00f0rir. Ekki var\u00f0 a\u00f0 kve\u00f0jum vi\u00f0 \u00fe\u00e1.    \u00d6ngull kva\u00f0 \u00fe\u00e1 v\u00edsu:Flutti eg upp \u00far eyju\u00f3mett h\u00f6fu\u00f0 Grettis.\u00deann gr\u00e6tr n\u00e1la Naumanau\u00f0ig h\u00e1ra rau\u00f0an.H\u00e9r m\u00e1tt gj\u00e1lfrs \u00e1 g\u00f3lfigri\u00f0b\u00edts h\u00f6fu\u00f0 l\u00edta,\u00fea\u00f0 mun, fagrlogs Fr\u00ed\u00f0ar,f\u00fana allt nema salti.    H\u00fasfreyja sat kyrr \u00e1 me\u00f0an hann kva\u00f0 v\u00edsuna. Eftir \u00fea\u00f0 kva\u00f0    h\u00fan v\u00edsu:Mundut s\u00ed\u00f0r en sau\u00f0ir,S\u00fdrar gr\u00e1ps, fyr d\u00fdri,komi\u00f0 er nor\u00f0r a\u00f0 Nj\u00f6r\u00f0umn\u00fdtt skaup, \u00e1 sj\u00e1 hlaupa,ef styrvi\u00f0ir st\u00e6\u00f0u,st\u00e1la Freyr, \u00ed eyju,veri\u00f0 hef eg lofs um l\u00fd\u00f0il\u00e9tt, \u00f3sj\u00fakan Gretti.    \u00de\u00e1 m\u00e6ltu margir a\u00f0 eigi v\u00e6ri undarlegt \u00fe\u00f3 a\u00f0 h\u00fan \u00e6tti hrausta    sonu svo hraust sem h\u00fan var, \u00fev\u00edl\u00edk skapraun sem henni var    ger.    \u00d3spakur var \u00fati og \u00e1tti tal vi\u00f0 fylgdarmenn \u00d6nguls \u00fe\u00e1 sem    eigi h\u00f6f\u00f0u inn gengi\u00f0 og spur\u00f0i a\u00f0 v\u00edgunum en allir lofu\u00f0u    v\u00f6rn Illuga. \u00de\u00e1 s\u00f6g\u00f0u \u00feeir fr\u00e1 hversu Grettir haf\u00f0i haldi\u00f0    fast saxinu \u00fe\u00e1 er hann var dau\u00f0ur. \u00dea\u00f0 \u00fe\u00f3tti m\u00f6nnum    undarlegt.    \u00de\u00e1 var s\u00e9n margra manna rei\u00f0 vestan a\u00f0. Voru \u00fear komnir    margir vinir h\u00fasfreyju og \u00feeir Gamli og Skeggi vestan fr\u00e1    Melum. \u00d6ngull haf\u00f0i \u00fear \u00e6tla\u00f0 a\u00f0 hefja f\u00e9r\u00e1nsd\u00f3m eftir Illuga    \u00fev\u00ed a\u00f0 \u00feeir k\u00f6llu\u00f0u s\u00e9r allt f\u00e9 hans. En er fj\u00f6lmenni\u00f0 kom s\u00e1    \u00d6ngull a\u00f0 hann gat ekki a\u00f0 gert. Voru \u00feeir hinir \u00e1k\u00f6fustu,    \u00d3spakur og Gamli, og vildu veita \u00d6ngli atg\u00f6ngu en \u00feeir sem    vitrari voru b\u00e1\u00f0u \u00fe\u00e1 hafa vi\u00f0 r\u00e1\u00f0 \u00deorvalds fr\u00e6nda s\u00edns og    annarra h\u00f6f\u00f0ingja og s\u00f6g\u00f0u a\u00f0 \u00fev\u00ed verr mundi m\u00e1l \u00d6nguls fyrir    m\u00e6last sem fleiri vitrir menn s\u00e6tu yfir.    Var\u00f0 \u00fe\u00e1 svo \u00e1 me\u00f0al gengi\u00f0 a\u00f0 \u00d6ngull rei\u00f0 \u00e1 burt og haf\u00f0i me\u00f0    s\u00e9r h\u00f6fu\u00f0 Grettis \u00fev\u00ed a\u00f0 hann \u00e6tla\u00f0i a\u00f0 hafa \u00fea\u00f0 til    al\u00feingis. Rei\u00f0 hann n\u00fa heim og \u00fe\u00f3tti \u00feunglega \u00e1 horfast \u00fev\u00ed    a\u00f0 flestir allir h\u00f6f\u00f0ingjar \u00e1 landinu voru anna\u00f0hvort skyldir    e\u00f0a m\u00e6g\u00f0ir vi\u00f0 \u00fe\u00e1 Gretti og Illuga.    \u00deetta sumar f\u00e9kk Skeggi skammh\u00f6ndungur d\u00f3ttur \u00de\u00f3rodds    dr\u00e1pust\u00fafs. Gekk \u00de\u00f3roddur \u00fe\u00e1 a\u00f0 m\u00e1lum me\u00f0 fr\u00e6ndum Grettis."}}