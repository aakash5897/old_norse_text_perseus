{"originalTitle": "Grettis_Saga_Chapter_25", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_25", "text": {"0": "\u00c1smundur h\u00e6rulangur bj\u00f3 \u00e1 Bjargi me\u00f0an Grettir var utan og    \u00fe\u00f3tti hann \u00fe\u00e1 gildur b\u00f3ndi \u00ed Mi\u00f0fir\u00f0i. \u00deorkell krafla    anda\u00f0ist \u00e1 \u00feeim t\u00edmum er Grettir var eigi \u00e1 \u00cdslandi.    \u00deorvaldur \u00c1sgeirsson bj\u00f3 \u00fe\u00e1 \u00ed \u00c1si \u00ed Vatnsdal og ger\u00f0ist    h\u00f6f\u00f0ingi mikill. Hann var fa\u00f0ir D\u00f6llu er \u00e1tti \u00cdsleifur er    s\u00ed\u00f0an var biskup \u00ed Sk\u00e1lholti. Var \u00c1smundi a\u00f0 \u00deorvaldi hinn    mesti styrkur til m\u00e1lafulltings og margra hluta annarra.    Me\u00f0 \u00c1smundi \u00f3x upp s\u00e1 ma\u00f0ur er \u00deorgils h\u00e9t. Hann var kalla\u00f0ur    \u00deorgils M\u00e1ksson. Hann var n\u00e1skyldur fr\u00e6ndi \u00c1smundar. \u00deorgils    var sterkur a\u00f0 afli og gr\u00e6ddi miki\u00f0 f\u00e9 me\u00f0 umsj\u00e1 \u00c1smundar.    Keypti hann til handa \u00deorgilsi landi\u00f0 a\u00f0 L\u00e6kjam\u00f3ti og bj\u00f3    \u00fear. \u00deorgils var a\u00f0dr\u00e1ttarma\u00f0ur mikill og f\u00f3r \u00e1 Strandir    hvert \u00e1r. Afla\u00f0i hann \u00fear hvala og annarra fanga. \u00deorgils var    fullhugi mikill. Hann f\u00f3r allt \u00e1 Almenninga hina eystri.    \u00cd \u00feenna t\u00edma var uppgangur \u00feeirra f\u00f3stbr\u00e6\u00f0ra sem mestur,    \u00deorgeirs H\u00e1varssonar og \u00deorm\u00f3\u00f0ar Kolbr\u00fanarsk\u00e1lds. \u00deeir \u00e1ttu    ferju og l\u00e9tu v\u00ed\u00f0a ver\u00f0a til drepi\u00f0 og \u00fe\u00f3ttu ekki miklir    jafna\u00f0armenn.    \u00dea\u00f0 bar til \u00e1 einu sumri a\u00f0 \u00deorgils M\u00e1ksson fann hval \u00e1    Almenningum. Gekk hann \u00feegar \u00e1 skur\u00f0 og hans f\u00e9lagar. En er    \u00feeir f\u00f3stbr\u00e6\u00f0ur fr\u00e9ttu \u00fea\u00f0 f\u00f3ru \u00feeir \u00feanga\u00f0 til og horf\u00f0ist    fyrst l\u00edklega \u00e1 um umtal \u00feeirra. Bau\u00f0 \u00deorgils a\u00f0 \u00feeir skyldu    hafa a\u00f0 helmingi hvalinn \u00feann er \u00f3skorinn var en \u00feeir vildu    hafa einir \u00feann er \u00f3skorinn var ella skipta \u00ed helminga b\u00e6\u00f0i    skorinn og \u00f3skorinn. \u00deorgils \u00feverneitti \u00fev\u00ed a\u00f0 leggja \u00feann af    er skorinn var. Sl\u00f3 \u00fe\u00e1 \u00ed heitan me\u00f0 \u00feeim og \u00fev\u00ed n\u00e6st    vopnu\u00f0ust hvorirtveggju og b\u00f6r\u00f0ust eftir \u00fea\u00f0. \u00deorgeir og    \u00deorgils s\u00f3ttust lengi svo a\u00f0 engi skakka\u00f0i me\u00f0 \u00feeim og var    hvortveggi hinn \u00e1kafasti. Var \u00feeirra vi\u00f0skipti b\u00e6\u00f0i hart og    langt en s\u00e1 var\u00f0 endir \u00e1 a\u00f0 \u00deorgils f\u00e9ll dau\u00f0ur fyrir    \u00deorgeiri til jar\u00f0ar. En \u00deorm\u00f3\u00f0ur og a\u00f0rir fylgdarmenn \u00deorgils    b\u00f6r\u00f0ust vi\u00f0 \u00ed \u00f6\u00f0rum sta\u00f0. Sigra\u00f0i \u00deorm\u00f3\u00f0ur \u00ed \u00feeirra    vi\u00f0skiptum. F\u00e9llu \u00fer\u00edr f\u00e9lagar \u00deorgils fyrir honum.    Eftir v\u00edg \u00deorgils sneru fylgdarmenn hans aftur inn til    Mi\u00f0fjar\u00f0ar og fluttu l\u00edk \u00deorgils me\u00f0 s\u00e9r. \u00de\u00f3tti m\u00f6nnum a\u00f0    honum hinn mesti ska\u00f0i. \u00deeir f\u00f3stbr\u00e6\u00f0ur t\u00f3ku \u00fear allan    hvalinn til s\u00edn. \u00deeirra fundar getur \u00deorm\u00f3\u00f0ur \u00ed erfidr\u00e1pu    \u00feeirri er hann orti um \u00deorgeir.    \u00c1smundur h\u00e6rulangur fr\u00e9tti v\u00edg \u00deorgils fr\u00e6nda s\u00edns. Hann var    a\u00f0ili a\u00f0 eftirm\u00e1linu um v\u00edg \u00deorgils. F\u00f3r hann til og nefndi    votta a\u00f0 benjum og stefndi m\u00e1linu til al\u00feingis \u00fev\u00ed a\u00f0 \u00feeim    s\u00fdndist \u00fe\u00e1 l\u00f6g er m\u00e1li\u00f0 haf\u00f0i til bori\u00f0 \u00ed \u00f6\u00f0rum fj\u00f3r\u00f0ungi. Og    li\u00f0u svo stundir fram."}}