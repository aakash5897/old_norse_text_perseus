{"originalTitle": "Grettis_Saga_Chapter_18", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_18", "text": {"0": "\u00deorfinnur h\u00e9t lendur ma\u00f0ur s\u00e1 er \u00fear \u00e1tti b\u00fa \u00ed eyjunni. Hann    var son K\u00e1rs hins gamla er \u00fear haf\u00f0i lengi b\u00fai\u00f0. \u00deorfinnur    var h\u00f6f\u00f0ingi mikill.    Og er allj\u00f3st var or\u00f0i\u00f0 s\u00e1u menn til \u00far eyjunni a\u00f0 kaupmenn    voru nau\u00f0uglega staddir. Var \u00fe\u00e1 sagt til \u00deorfinni. Hann br\u00e1    vi\u00f0 skj\u00f3tt og l\u00e9t setja fram karfa st\u00f3ran er hann \u00e1tti. Reru    sext\u00e1n menn \u00e1 bor\u00f0. \u00deeir voru \u00e1 karfanum n\u00e6rri \u00fer\u00edr tigir    manna, f\u00f3ru til sem hvatast og burgu f\u00e9 kaupmanna en    hafskipi\u00f0 s\u00f6kk ni\u00f0ur. T\u00fdndist \u00fear miki\u00f0 g\u00f3ss. \u00deorfinnur    flutti alla menn heim af skipinu til s\u00edn. Voru \u00feeir \u00fear viku    og \u00feurrku\u00f0u varning sinn. S\u00ed\u00f0an f\u00f3ru kaupmenn su\u00f0ur \u00ed land og    f\u00f3ru \u00feeir \u00far s\u00f6gunni.    Grettir var eftir hj\u00e1 \u00deorfinni og l\u00e9t l\u00edti\u00f0 um sig. Hann var    f\u00e1tala\u00f0ur lengstum. \u00deorfinnur l\u00e9t gefa honum mat og gaf s\u00e9r    ekki miki\u00f0 a\u00f0 honum. Grettir var honum \u00f3fylgjusamur og vildi    eigi ganga me\u00f0 honum \u00fati \u00e1 daginn. \u00dea\u00f0 l\u00edka\u00f0i illa \u00deorfinni    en nennti \u00fe\u00f3 eigi a\u00f0 kvi\u00f0ja honum mat. \u00deorfinnur var    h\u00edb\u00fdlapr\u00fa\u00f0ur og gle\u00f0ima\u00f0ur mikill. Vildi hann og a\u00f0 a\u00f0rir    menn v\u00e6ru gla\u00f0ir.    Grettir var h\u00fasg\u00f6ngull og f\u00f3r \u00e1 a\u00f0ra b\u00e6i \u00fear \u00ed eynni. Au\u00f0unn    h\u00e9t ma\u00f0ur er bj\u00f3 \u00fear sem heitir \u00e1 Vindheimi. \u00deanga\u00f0 f\u00f3r    Grettir daglega og ger\u00f0i s\u00e9r k\u00e6rt vi\u00f0 hann. Sat Grettir \u00fear    jafnan \u00e1 dag fram.    \u00dea\u00f0 var eitt kveld har\u00f0la s\u00ed\u00f0 er Grettir bj\u00f3st heim a\u00f0 ganga    a\u00f0 hann s\u00e1 eld mikinn gj\u00f3sa upp \u00e1 nesi \u00fev\u00ed er ni\u00f0ur var fr\u00e1    b\u00e6 Au\u00f0unar. Grettir spur\u00f0i eftir hva\u00f0 n\u00fdjungu \u00fea\u00f0 v\u00e6ri.    Au\u00f0unn kva\u00f0 honum ekki \u00e1 liggja \u00fea\u00f0 a\u00f0 vita.    \"\u00dea\u00f0 mundi m\u00e6lt, sag\u00f0i Grettir, \"ef sl\u00edkt s\u00e6ist \u00e1 voru landi    a\u00f0 \u00fear brynni af f\u00e9.\"    B\u00f3ndi svarar: \"S\u00e1 einn mun fyrir \u00feeim eldi r\u00e1\u00f0a a\u00f0 eigi mun    gagn \u00ed um a\u00f0 forvitnast.\"    \"\u00de\u00f3 vil eg vita,\" segir Grettir.    \"\u00dear \u00e1 nesinu stendur haugur,\" segir Au\u00f0unn, \"en \u00fear var \u00ed    lag\u00f0ur K\u00e1r hinn gamli, fa\u00f0ir \u00deorfinns. \u00c1ttu \u00feeir fe\u00f0gar fyrst    eitt b\u00f3ndab\u00f3l \u00ed eynni en s\u00ed\u00f0an K\u00e1r d\u00f3 hefir hann svo aftur    gengi\u00f0 a\u00f0 hann hefir eytt \u00e1 burt \u00f6llum b\u00e6ndum \u00feeim er h\u00e9r    \u00e1ttu jar\u00f0ir svo a\u00f0 n\u00fa \u00e1 \u00deorfinnur einn alla eyna og \u00f6ngum    ver\u00f0ur \u00feeim mein a\u00f0 \u00feessu er \u00deorfinnur heldur hendi yfir.\"    Grettir kva\u00f0 hann vel hafa sagt \"mun eg h\u00e9r koma \u00e1 morgun og    l\u00e1t til rei\u00f0u graft\u00f3l.\"    \"Let eg \u00feig,\" segir Au\u00f0unn, \"a\u00f0 f\u00e1st \u00fear vi\u00f0 \u00fev\u00ed a\u00f0 eg veit    a\u00f0 \u00deorfinnur mun fjandskap \u00e1 \u00feig leggja.\"    Grettir kva\u00f0st mundu h\u00e6tta \u00e1 \u00fea\u00f0.    N\u00fa lei\u00f0 af n\u00f3ttin. Kemur Grettir \u00fear snemma. Voru \u00fe\u00e1 til    rei\u00f0u graft\u00f3lin. Fer b\u00f3ndi me\u00f0 honum til haugsins.    Grettir braut n\u00fa hauginn og var a\u00f0 mikilvirkur, l\u00e9ttir eigi    fyrr en hann kemur a\u00f0 vi\u00f0um. Var \u00fe\u00e1 mj\u00f6g \u00e1li\u00f0inn dagurinn.    S\u00ed\u00f0an reif hann upp vi\u00f0una. Au\u00f0unn latti hann \u00fe\u00e1 mj\u00f6g a\u00f0    ganga \u00ed hauginn.    Grettir ba\u00f0 hann geyma festar \"en eg mun forvitnast hva\u00f0 h\u00e9r    b\u00fdr fyrir.\"    Gekk Grettir \u00fe\u00e1 \u00ed hauginn. Var \u00fear myrkt og \u00feeygi \u00feefgott.    Leitast hann n\u00fa fyrir hversu h\u00e1tta\u00f0 var. Hann fann hestbein    og s\u00ed\u00f0an drap hann s\u00e9r vi\u00f0 st\u00f3lbr\u00fa\u00f0ar og fann a\u00f0 \u00fear sat    ma\u00f0ur \u00e1 st\u00f3li. \u00dear var f\u00e9 miki\u00f0 \u00ed gulli og silfri bori\u00f0 saman    og einn kistill settur undir f\u00e6tur honum, fullur af silfri.    Grettir t\u00f3k \u00feetta f\u00e9 allt og bar til festar. Og er hann gekk    utar eftir haugnum var gripi\u00f0 til hans fast. L\u00e9t hann \u00fe\u00e1    laust f\u00e9\u00f0 en r\u00e9\u00f0st \u00ed m\u00f3t \u00feeim og t\u00f3kust \u00feeir \u00fe\u00e1 til heldur    \u00f3\u00feyrmilega. Gekk n\u00fa upp allt \u00fea\u00f0 er fyrir var\u00f0. S\u00f3tti    haugb\u00fainn me\u00f0 kappi. Grettir f\u00f3r undan lengi og \u00fear kemur a\u00f0    hann s\u00e9r a\u00f0 eigi mun duga a\u00f0 hl\u00edfast vi\u00f0. Sparir n\u00fa hvorgi    annan. F\u00e6rast \u00feeir \u00feanga\u00f0 er hestbeinin voru. Kipptust \u00feeir    \u00fear um lengi og f\u00f3ru \u00fdmsir \u00e1 kn\u00e9 en svo lauk a\u00f0 haugb\u00fainn    f\u00e9ll \u00e1 bak aftur og var\u00f0 af \u00fev\u00ed dykur mikill. \u00de\u00e1 hlj\u00f3p Au\u00f0unn    fr\u00e1 festarhaldinu og \u00e6tla\u00f0i a\u00f0 Grettir mundi dau\u00f0ur. Grettir    br\u00e1 n\u00fa sver\u00f0inu J\u00f6kulsnaut og hj\u00f3 \u00e1 h\u00e1lsinn haugb\u00faanum svo a\u00f0    af t\u00f3k h\u00f6fu\u00f0i\u00f0. Setti hann \u00fea\u00f0 vi\u00f0 \u00fej\u00f3 honum. Grettir gekk    s\u00ed\u00f0an til festar me\u00f0 f\u00e9i\u00f0 og var Au\u00f0unn allur \u00ed brottu. Var\u00f0    hann \u00fe\u00e1 a\u00f0 handstyrkja upp festina. Hann haf\u00f0i hn\u00fdtt f\u00e9nu \u00ed    sn\u00e6ri og dr\u00f3 \u00fea\u00f0 upp s\u00ed\u00f0ar.    Grettir var or\u00f0inn stir\u00f0ur mj\u00f6g af sameign \u00feeirra K\u00e1rs, sn\u00fdr    n\u00fa heim til b\u00e6jar \u00deorfinns me\u00f0 f\u00e9\u00f0. \u00de\u00e1 var f\u00f3lk allt undir    bor\u00f0 komi\u00f0. \u00deorfinnur hvessti \u00e1 Gretti augun er hann kom \u00ed    drykkjustofuna og spur\u00f0i hva\u00f0 hann \u00e6tti svo nau\u00f0synlegt a\u00f0    starfa a\u00f0 hann geymdi eigi h\u00e1tta me\u00f0 \u00f6\u00f0rum m\u00f6nnum.    Grettir m\u00e6lti: \"Mart er sm\u00e1tt \u00fea\u00f0 er til ber \u00e1 s\u00ed\u00f0kveldum.\"    Lag\u00f0i hann \u00fe\u00e1 fram \u00e1 bor\u00f0i\u00f0 f\u00e9 \u00fea\u00f0 allt er hann haf\u00f0i teki\u00f0    \u00far hauginum. Einn gripur var s\u00e1 er Gretti st\u00f3\u00f0u mest augu    til. \u00dea\u00f0 var eitt sax, svo gott vopn a\u00f0 aldrei kve\u00f0st hann    s\u00e9\u00f0 hafa betra. \u00dea\u00f0 l\u00e9t hann s\u00ed\u00f0ast fram. \u00deorfinnur var\u00f0    l\u00e9ttbr\u00fann vi\u00f0 er hann s\u00e1 f\u00e9i\u00f0 og saxi\u00f0 \u00fev\u00ed a\u00f0 \u00fea\u00f0 var    menjagripur \u00feeirra og haf\u00f0i aldrei \u00far \u00e6tt gengi\u00f0.    \"Hva\u00f0an kom \u00fe\u00e9r f\u00e9 \u00feetta?\" sag\u00f0i \u00deorfinnur.    Grettir kva\u00f0 \u00fe\u00e1 v\u00edsu:M\u00e9r hefir brug\u00f0ist, b\u00e1rublikr\u00fdrandi, a\u00f0 sk\u00fdru,br\u00e1tt spyrji bragnar \u00feetta,bauga von \u00ed haugi.\u00de\u00f3 s\u00e9 eg hitt a\u00f0 Hrottahr\u00ed\u00f0-Ullr muni s\u00ed\u00f0anf\u00e1r a\u00f0 F\u00e1fnis m\u00fdrifullteitr \u00feannig leita.    \u00deorfinnur svarar: \"Ekki mun \u00fe\u00e9r allt \u00ed augu bl\u00e6\u00f0a og \u00f6ngvan    hefir \u00feessa f\u00fdst fyrr a\u00f0 brj\u00f3ta hauginn. En fyrir \u00fev\u00ed a\u00f0 eg    veit a\u00f0 \u00fea\u00f0 f\u00e9 er illa komi\u00f0 er f\u00f3lgi\u00f0 er \u00ed j\u00f6r\u00f0u e\u00f0a \u00ed hauga    bori\u00f0 \u00fe\u00e1 mun eg ekki gefa \u00fe\u00e9r h\u00e9r skuld fyrir me\u00f0 \u00fev\u00ed a\u00f0 \u00fe\u00fa    f\u00e6r\u00f0ir m\u00e9r. E\u00f0a hvar n\u00e1\u00f0ir \u00fe\u00fa saxinu g\u00f3\u00f0a?\"    Grettir segir og kva\u00f0:F\u00e9kk \u00ed firna d\u00f6kkum,f\u00e9ll draugr, teki\u00f0 haugisax \u00fea\u00f0 er seggja vexirs\u00e1r, hyrlestir b\u00e1ru.Og skyldi m\u00e9r aldreij\u00e1lms d\u00fdrlogi hj\u00e1lma\u00fdtum h\u00e6ttr, ef \u00e6ttag,angrs hendi firr ganga.    \u00deorfinnur svarar: \"Vel er til m\u00e6lt en s\u00fdna skaltu nokku\u00f0 \u00e1\u00f0ur    \u00fea\u00f0 er fr\u00e6g\u00f0 \u00feyki \u00ed vera en eg gefi \u00fe\u00e9r saxi\u00f0 \u00fev\u00ed a\u00f0 \u00fea\u00f0 f\u00e9kk    eg aldrei af f\u00f6\u00f0ur m\u00ednum me\u00f0an hann lif\u00f0i.\"    Grettir svarar: \"Eigi m\u00e1 vita hverjum a\u00f0 mestu gagni kemur um    \u00fea\u00f0 er l\u00fdkur.\"    \u00deorfinnur t\u00f3k vi\u00f0 f\u00e9nu og geymdi saxi\u00f0 hj\u00e1 s\u00e6ng sinni. Lei\u00f0    svo veturinn framan til j\u00f3la a\u00f0 ekki bar fleira til fr\u00e1sagna."}}