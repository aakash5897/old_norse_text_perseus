{"originalTitle": "Grettis_Saga_Chapter_37", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_37", "text": {"0": "Snemma um vori\u00f0 eftir kom skip \u00fat af Noregi. \u00dea\u00f0 var fyrir    \u00feing. \u00deeir kunnu a\u00f0 segja m\u00f6rg t\u00ed\u00f0indi. \u00dea\u00f0 fyrst a\u00f0    h\u00f6f\u00f0ingjaskipti var or\u00f0i\u00f0 \u00ed Noregi. Var \u00fe\u00e1 kominn til r\u00edkis    \u00d3lafur konungur Haraldsson en Sveinn jarl \u00far landi stokkinn    um vori\u00f0 eftir Nesjaorustu. Voru margir merkilegir hlutir    sag\u00f0ir fr\u00e1 \u00d3lafi konungi og \u00fea\u00f0 me\u00f0 a\u00f0 hann t\u00f3k \u00fe\u00e1 menn alla    best sem voru atgervismenn um nokkura hluti og ger\u00f0i s\u00e9r \u00fe\u00e1    handgengna. Vi\u00f0 \u00feetta ur\u00f0u gla\u00f0ir margir ungir menn og    f\u00fdstust til utanfer\u00f0ar.    Og svo sem Grettir spur\u00f0i \u00feessi t\u00ed\u00f0indi gerist honum hugur \u00e1    a\u00f0 sigla. V\u00e6nti hann s\u00e9r s\u00e6mdar sem a\u00f0rir af konunginum. Skip    st\u00f3\u00f0 uppi a\u00f0 G\u00e1sum \u00ed Eyjafir\u00f0i. \u00dear t\u00f3k Grettir s\u00e9r far og    bj\u00f3st til utanfer\u00f0ar. Ekki haf\u00f0i hann enn mikil fararefni.    \u00c1smundur ger\u00f0ist n\u00fa mj\u00f6g hrumur af elli og reis n\u00fa l\u00edtt \u00far    rekkju. \u00deau \u00c1sd\u00eds \u00e1ttu ungan son er Illugi h\u00e9t, manna    efnilegastur. Atli t\u00f3k n\u00fa vi\u00f0 allri b\u00fas\u00fdslu og    fj\u00e1rvar\u00f0veislu. \u00de\u00f3tti \u00fea\u00f0 miki\u00f0 batna \u00fev\u00ed a\u00f0 hann var g\u00e6fur    og forsj\u00e1ll.    Grettir f\u00f3r til skips. \u00cd \u00feetta sama skip haf\u00f0i r\u00e1\u00f0ist    \u00deorbj\u00f6rn fer\u00f0alangur \u00e1\u00f0ur en \u00feeir vissu a\u00f0 Grettir mundi \u00fear    \u00ed sigla. L\u00f6ttu margir \u00deorbj\u00f6rn a\u00f0 sigla samskipa vi\u00f0 Gretti    en \u00deorbj\u00f6rn kve\u00f0st fara mundu fyrir allt \u00fea\u00f0. Bj\u00f3st hann til    utanfer\u00f0ar og var\u00f0 heldur s\u00ed\u00f0b\u00fainn. Kom hann eigi fyrr nor\u00f0ur    \u00e1 G\u00e1seyri en skipi\u00f0 var alb\u00fai\u00f0.    \u00c1\u00f0ur \u00deorbj\u00f6rn f\u00e6ri vestan haf\u00f0i \u00c1smundur h\u00e6rulangur teki\u00f0    krankleika nokkurn og reis \u00fe\u00e1 ekki \u00far rekkju.    \u00deorbj\u00f6rn fer\u00f0alangur kom s\u00ed\u00f0 dags \u00ed sandinn. Voru menn \u00fe\u00e1    b\u00fanir til bor\u00f0a og t\u00f3ku handlaugar \u00fati hj\u00e1 b\u00fa\u00f0inni. En er    \u00deorbj\u00f6rn rei\u00f0 fram \u00ed b\u00fa\u00f0arsundin var honum heilsa\u00f0 og spur\u00f0ur    t\u00ed\u00f0inda.    Hann l\u00e9st engin segja kunna \"utan \u00feess get eg a\u00f0 kappinn    \u00c1smundur a\u00f0 Bjargi s\u00e9 n\u00fa dau\u00f0ur.\"    Margir t\u00f3ku undir a\u00f0 \u00fear f\u00e6ri gildur af heiminum sem hann var    \"e\u00f0a hversu bar \u00fea\u00f0 til?\" s\u00f6g\u00f0u \u00feeir.    Hann svarar: \"L\u00edti\u00f0 lag\u00f0ist n\u00fa fyrir kappann \u00fev\u00ed a\u00f0 hann    kafna\u00f0i \u00ed stofureyk sem hundur en eigi var ska\u00f0i a\u00f0 honum \u00fev\u00ed    a\u00f0 hann ger\u00f0ist n\u00fa gamal\u00e6r.\"    \u00deeir svara: \"\u00de\u00fa talar undarlega vi\u00f0 \u00fev\u00edl\u00edkan mann og eigi    mundi Gretti vel l\u00edka ef hann heyr\u00f0i.\"    \"\u00deola m\u00e1 eg \u00fea\u00f0,\" sag\u00f0i \u00deorbj\u00f6rn, \"og h\u00e6rra mun Grettir bera    ver\u00f0a saxi\u00f0 en \u00ed fyrra sumar \u00e1 Hr\u00fatafjar\u00f0arh\u00e1lsi ef eg    hr\u00e6\u00f0ist hann.\"    Grettir heyr\u00f0i fullgerla hva\u00f0 \u00deorbj\u00f6rn sag\u00f0i og gaf s\u00e9r ekki    a\u00f0 me\u00f0an \u00deorbj\u00f6rn l\u00e9t ganga s\u00f6guna.    En er hann h\u00e6tti \u00fe\u00e1 m\u00e6lti Grettir: \"\u00dea\u00f0 sp\u00e1i eg \u00fe\u00e9r    Fer\u00f0alangur,\" sag\u00f0i hann, \"a\u00f0 \u00fe\u00fa deyir ekki \u00ed stofureyknum og    \u00fe\u00f3 m\u00e1 vera a\u00f0 \u00fe\u00fa ver\u00f0ir ei ellidau\u00f0ur. En \u00fea\u00f0 er undarlega    gert a\u00f0 tala sney\u00f0ilega til saklausra manna.\"    \u00deorbj\u00f6rn m\u00e6lti: \"Ekki mun eg aftra m\u00e9r a\u00f0 \u00feessu og eigi \u00fe\u00f3tti    m\u00e9r \u00fe\u00fa svo sn\u00e6furlega l\u00e1ta \u00fe\u00e1 er v\u00e9r t\u00f3kum \u00feig undan er \u00feeir    Melamenn b\u00f6r\u00f0u \u00feig sem nautsh\u00f6fu\u00f0.\"    Grettir kva\u00f0 \u00fe\u00e1 v\u00edsu:Jafnan ver\u00f0r til or\u00f0aof l\u00f6ng boga sl\u00f6ngvi,\u00fev\u00ed kemr \u00fear tll sumra\u00feung hefnd fyrir, tunga.Margr hefir bei\u00f0ir borgarbenlinns sakir minni,Fer\u00f0alangr, \u00fe\u00f3tt fengirfj\u00f6rtj\u00f3n, en \u00fe\u00fa gj\u00f6rvar.    \u00deorbj\u00f6rn m\u00e6lti: \"Jafnfeigur \u00feykist eg sem \u00e1\u00f0ur \u00fe\u00f3tt \u00fe\u00fa    skjalir sl\u00edkt.\"    Grettir svarar: \"Ekki hafa sp\u00e1r m\u00ednar \u00e1tt langan aldur h\u00e9r    til og enn mun svo fara. Vara \u00feig ef \u00fe\u00fa vilt. Eigi mun s\u00ed\u00f0ar    s\u00fdnna.\"    S\u00ed\u00f0an hj\u00f3 Grettir til \u00deorbj\u00f6rns en hann bar vi\u00f0 hendinni og    \u00e6tla\u00f0i svo a\u00f0 bera af s\u00e9r h\u00f6ggi\u00f0. En h\u00f6ggi\u00f0 kom \u00e1 h\u00f6ndina    fyrir ofan \u00falfli\u00f0inn og s\u00ed\u00f0an hlj\u00f3p saxi\u00f0 \u00e1 h\u00e1lsinn svo a\u00f0 af    fauk h\u00f6fu\u00f0i\u00f0. Kaupmenn s\u00f6g\u00f0u hann st\u00f3rh\u00f6ggvan og sl\u00edkt v\u00e6ru    konungsmenn og ekki \u00fe\u00f3tti \u00feeim ska\u00f0i a\u00f0 \u00fe\u00f3tt \u00deorbj\u00f6rn v\u00e6ri    drepinn \u00fev\u00ed a\u00f0 hann haf\u00f0i b\u00e6\u00f0i veri\u00f0 k\u00edfinn og k\u00f6llsugur.    Litlu s\u00ed\u00f0ar l\u00e9tu \u00feeir \u00ed haf og komu a\u00f0 \u00e1li\u00f0nu sumri til    Noregs su\u00f0ur vi\u00f0 H\u00f6r\u00f0aland. Fr\u00e9tta \u00feeir \u00fe\u00e1 a\u00f0 \u00d3lafur konungur    sat nor\u00f0ur \u00ed \u00der\u00e1ndheimi. F\u00e9kk Grettir s\u00e9r far me\u00f0    byr\u00f0ingsm\u00f6nnum nor\u00f0ur \u00feanga\u00f0 \u00fev\u00ed a\u00f0 hann vildi fara \u00e1 konungs    fund."}}