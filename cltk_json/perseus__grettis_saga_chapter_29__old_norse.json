{"originalTitle": "Grettis_Saga_Chapter_29", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_29", "text": {"0": "Um sumari\u00f0 var lagi\u00f0 hesta\u00feing fj\u00f6lmennt \u00e1 Langafit ofan fr\u00e1    Reykjum. Kom \u00fear margt manna. Atli a\u00f0 Bjargi \u00e1tti hest g\u00f3\u00f0an,    m\u00f3\u00e1l\u00f3ttan, af Keng\u00e1lu kyni. H\u00f6f\u00f0u \u00feeir fe\u00f0gar m\u00e6tur miklar \u00e1    hestinum. \u00deeir br\u00e6\u00f0ur Korm\u00e1kur og \u00deorgils \u00e1 Mel \u00e1ttu br\u00fanan    \u00f6ruggan hest til v\u00edgs. \u00deeir skyldu etja saman og Atli fr\u00e1    Bjargi. Margir voru \u00fear a\u00f0rir g\u00f3\u00f0ir hestar.    Oddur \u00f3magask\u00e1ld fr\u00e6ndi Korm\u00e1ks skyldi fylgja hesti \u00feeirra    fr\u00e6nda sinna um daginn. Oddur ger\u00f0ist sterkur ma\u00f0ur og l\u00e9t um    sig miki\u00f0, \u00f3d\u00e6ll og \u00f3fyrirleitinn. Grettir spur\u00f0i Atla br\u00f3\u00f0ur    sinn hver fylgja skyldi hans hesti.    \"Eigi er m\u00e9r \u00fea\u00f0 svo gl\u00f6ggt,\" sag\u00f0i hann.    \"Viltu a\u00f0 eg standi hj\u00e1?\" sag\u00f0i Grettir.    \"Vertu vel stilltur \u00fe\u00e1 fr\u00e6ndi,\" sag\u00f0i Atli, \"\u00fev\u00ed a\u00f0 h\u00e9r er    vi\u00f0 metna\u00f0armenn um a\u00f0 eiga.\"    \"Gjaldi \u00feeir sj\u00e1lfir ofstopa s\u00edns,\" sag\u00f0i Grettir, \"ef \u00feeir    hafa hann eigi \u00ed h\u00f3fi.\"    N\u00fa eru hestarnir fram leiddir en hrossin st\u00f3\u00f0u framarlega \u00e1    \u00e1rbakkanum og voru bundin saman. Hylur mikill var fyrir    framan bakkann. Hestarnir bitust allvel og var \u00fea\u00f0 hin mesta    skemmtan. Oddur fylgdi me\u00f0 kappi en Grettir l\u00e9t hefjast vi\u00f0    og t\u00f3k \u00ed tagli\u00f0 annarri hendi en h\u00e9lt me\u00f0 annarri stafnum er    hann keyr\u00f0i me\u00f0 hestinn. Oddur st\u00f3\u00f0 framarlega hj\u00e1 s\u00ednum    hesti og eigi traust a\u00f0 hann styngi eigi hest Atla af takinu.    Eigi l\u00e9t Grettir sem hann s\u00e6i \u00fea\u00f0. B\u00e1rust hestarnir fram a\u00f0    \u00e1nni. \u00de\u00e1 stingur Oddur stafinum til Grettis og kom \u00e1    her\u00f0arbla\u00f0i\u00f0 \u00fev\u00ed a\u00f0 Grettir horf\u00f0i \u00f6xlinni a\u00f0 honum. \u00dea\u00f0 var    miki\u00f0 tilr\u00e6\u00f0i svo a\u00f0 undan hlj\u00f3p holdi\u00f0 en l\u00edtt skeindist    Grettir. \u00cd \u00fev\u00ed bili risu hestarnir h\u00e1tt upp. Grettir hlj\u00f3p    undir h\u00f6mina \u00e1 hesti s\u00ednum en rak stafinn \u00e1 s\u00ed\u00f0u Oddi svo    hart a\u00f0 \u00ferj\u00fa rifin brotnu\u00f0u \u00ed honum en Oddur hraut \u00fat \u00e1    hylinn og svo hestur hans og hrossin \u00f6ll \u00feau er bundin voru.    Var \u00fe\u00e1 lagist til hans og dreginn af \u00e1nni.    \u00de\u00e1 var \u00f3p miki\u00f0 gert a\u00f0 \u00feessu. \u00deeir Korm\u00e1kur hlupu til vopna    en Bjargsmenn \u00ed \u00f6\u00f0rum sta\u00f0. En er \u00fea\u00f0 s\u00e1u Hr\u00fatfir\u00f0ingar og    Vatnsnesmenn gengu \u00feeir \u00ed milli og ur\u00f0u \u00feeir \u00fe\u00e1 skildir og    f\u00f3ru heim og h\u00f6f\u00f0u hvorir ill heit vi\u00f0 a\u00f0ra og s\u00e1tu \u00fe\u00f3 um    kyrrt um hr\u00ed\u00f0. Atli var f\u00e1tala\u00f0ur um \u00feetta en Grettir var    heldur \u00f3sv\u00edfur og kva\u00f0 \u00fe\u00e1 finnast skyldu annan t\u00edma ef hann    m\u00e6tti r\u00e1\u00f0a."}}