{"originalTitle": "Grettis_Saga_Chapter_81", "author": "Not Available", "sourceLink": "http://www.perseus.tufts.edu/hopper/opensource/download", "source": "Perseus", "language": "Old_Norse", "englishTitle": "Grettis_Saga_Chapter_81", "text": {"0": "\u00deorbj\u00f6rn \u00f6ngull sat n\u00fa heima \u00ed Vi\u00f0v\u00edk og undi illa vi\u00f0 er    hann gat eigi unni\u00f0 Gretti. Og \u00fe\u00e1 er li\u00f0in var vel vika s\u00ed\u00f0an    er kerling haf\u00f0i magna\u00f0 r\u00f3tina \u00fe\u00e1 kemur h\u00fan a\u00f0 m\u00e1li vi\u00f0    \u00deorbj\u00f6rn og spur\u00f0i hvort hann \u00e6tla\u00f0i ekki a\u00f0 vitja Grettis.    Hann sag\u00f0ist \u00ed \u00f6ngu jafnr\u00e1\u00f0inn sem \u00fev\u00ed \"e\u00f0a viltu finna hann    f\u00f3stra?\" segir \u00deorbj\u00f6rn.    \"Eigi mun eg finna hann,\" segir kerling, \"en sent hefi eg    honum kve\u00f0ju m\u00edna og v\u00e6nti eg \u00feess a\u00f0 komi\u00f0 hafi til hans. Og    \u00fea\u00f0 \u00feykir m\u00e9r r\u00e1\u00f0 a\u00f0 \u00fe\u00fa breg\u00f0ir vi\u00f0 skj\u00f3tt og farir flj\u00f3tt \u00ed    m\u00f3ts vi\u00f0 hann ellegar mun \u00fe\u00e9r eigi au\u00f0i\u00f0 ver\u00f0a a\u00f0 sigra    hann.\"    \u00deorbj\u00f6rn svarar: \"Svo marga hrakf\u00f6r hefi eg \u00feanga\u00f0 fari\u00f0 a\u00f0    \u00feanga\u00f0 kem eg eigi. Er \u00fea\u00f0 \u00e6ri\u00f0 eitt a\u00f0 \u00feau st\u00f3rvi\u00f0ri ganga    a\u00f0 hvergi er f\u00e6rt hver nau\u00f0syn sem \u00e1 er.\"    H\u00fan svarar: \"Allr\u00e1\u00f0laus ertu er \u00fe\u00fa s\u00e9r\u00f0 eigi brag\u00f0 til \u00feessa.    N\u00fa mun eg enn r\u00e1\u00f0 \u00fear til leggja. Far \u00fe\u00fa fyrst og afla \u00fe\u00e9r    til manna og r\u00ed\u00f0 \u00fat til Hofs til Halld\u00f3rs m\u00e1gs \u00fe\u00edns og tak \u00fe\u00e1    r\u00e1\u00f0 af honum. En ef eg r\u00e6\u00f0 nokkuru um heilsufar Grettis, hva\u00f0    m\u00e1 \u00fe\u00e1 kalla \u00f6rv\u00e6nt a\u00f0 eg r\u00e1\u00f0i vindbl\u00f6ku \u00feeirri er \u00e1 leikur um    stundir?\"    \u00deorbirni \u00fe\u00f3tti ver\u00f0a mega a\u00f0 kerling s\u00e6i lengra en hann    \u00e6tla\u00f0i og sendi \u00feegar eftir m\u00f6nnum upp \u00ed h\u00e9ra\u00f0. Voru \u00fear    skj\u00f3t sv\u00f6r a\u00f0 \u00f6ngvir \u00feeir sem upp h\u00f6f\u00f0u gefi\u00f0 sinn part vildu    nokkurn l\u00e9tta undir leggja, kv\u00e1\u00f0u a\u00f0 \u00deorbj\u00f6rn skyldu hafa    b\u00e6\u00f0i eyjarhlut og atf\u00f6r vi\u00f0 Gretti. Tungu- Steinn f\u00e9kk honum    fylgdarmenn s\u00edna tvo, Hjalti br\u00f3\u00f0ir hans sendi honum \u00ferj\u00e1    menn, Eir\u00edkur \u00ed Go\u00f0d\u00f6lum sendi honum einn mann. \u00de\u00e1 haf\u00f0i hann    heiman sex menn. Ri\u00f0u \u00feeir t\u00f3lf \u00far Vi\u00f0v\u00edk \u00fat til Hofs.    Halld\u00f3r bau\u00f0 \u00feeim \u00fear a\u00f0 vera og spur\u00f0i a\u00f0 erindum. \u00deorbj\u00f6rn    sag\u00f0i af hi\u00f0 lj\u00f3sasta. Halld\u00f3r spur\u00f0i hver \u00feetta hef\u00f0i r\u00e1\u00f0i\u00f0.    Hann sag\u00f0i a\u00f0 f\u00f3stra hans f\u00fdsti hann mj\u00f6g.    \"\u00dea\u00f0 mun eigi g\u00f3\u00f0u reifa,\" sag\u00f0i Halld\u00f3r, \"\u00fev\u00ed a\u00f0 h\u00fan er    fj\u00f6lkunnig en \u00fea\u00f0 er n\u00fa fyrirbo\u00f0i\u00f0.\"    \"Ekki m\u00e1 fyrir \u00f6llu sj\u00e1 um \u00fea\u00f0,\" segir \u00deorbj\u00f6rn, \"en um skal    n\u00fa l\u00faka \u00e1 einnhvern h\u00e1tt ef eg m\u00e1 r\u00e1\u00f0a. E\u00f0a hversu skal eg    fara \u00feess a\u00f0 eg komist \u00ed eyna?\"    \"Sj\u00e1 \u00feykist eg \u00fea\u00f0,\" segir Halld\u00f3r, \"a\u00f0 \u00fe\u00fa treystir einhverju    en ei veit eg hversu gott \u00fea\u00f0 er. N\u00fa ef \u00fe\u00fa vilt \u00e1fram halda    \u00fe\u00e1 far \u00fe\u00fa \u00fat \u00ed Haganes \u00ed Flj\u00f3t til Bjarnar vinar m\u00edns. Hann \u00e1    sk\u00fatu g\u00f3\u00f0a. Seg honum or\u00f0 m\u00edn a\u00f0 hann lj\u00e1i \u00fe\u00e9r skipi\u00f0. \u00dea\u00f0an    mun sigla mega inn til Drangeyjar, en \u00f3s\u00fdn l\u00edst m\u00e9r fer\u00f0 y\u00f0ur    ef Grettir er \u00f3sj\u00fakur og heill. Viti\u00f0 \u00fe\u00e9r \u00fea\u00f0 og v\u00edst, vinni\u00f0    \u00fe\u00e9r hann eigi me\u00f0 drengskap, a\u00f0 n\u00f3ga \u00e1 hann eftirm\u00e1lsmenn.    Drepi\u00f0 eigi Illuga ef \u00fe\u00e9r megi\u00f0 anna\u00f0. En sj\u00e1 \u00feykist eg a\u00f0    eigi mun allt kristilegt \u00ed \u00feessum r\u00e1\u00f0um.\"    N\u00fa f\u00e9kk Halld\u00f3r \u00feeim sex menn til fer\u00f0ar. H\u00e9t einn K\u00e1r en    annar \u00deorleifur, \u00feri\u00f0ji Brandur. Eigi voru nefndir fleiri. En    \u00fea\u00f0an f\u00f3ru \u00feeir \u00e1tj\u00e1n \u00fat \u00ed Flj\u00f3t og komu \u00ed Haganes og s\u00f6g\u00f0u    Birni or\u00f0sending Halld\u00f3rs. Hann kva\u00f0 \u00fea\u00f0 skylt hans vegna en    sag\u00f0ist ekki eiga \u00deorbirni vanlauna\u00f0 en honum s\u00fdndist \u00feetta    \u00f3rafer\u00f0 og latti mj\u00f6g. Ekki l\u00e9tust \u00feeir aftur mundu hverfa,    f\u00f3ru til sj\u00f3var og settu fram skipi\u00f0 og var \u00fear rei\u00f0inn hj\u00e1 \u00ed    naustinu. Bjuggust \u00feeir n\u00fa til siglingar. \u00d6llum s\u00fdndist \u00feeim    \u00f3f\u00e6rt sem \u00e1 landi st\u00f3\u00f0u.    N\u00fa vinda \u00feeir \u00e1. T\u00f3k skipi\u00f0 skj\u00f3tan skri\u00f0 og mikinn fram \u00e1    fj\u00f6r\u00f0inn. En svo sem \u00feeir komu a\u00f0allega fram \u00e1 fj\u00f6r\u00f0inn og \u00e1    dj\u00fapi\u00f0 h\u00e6g\u00f0ist ve\u00f0ri\u00f0 svo a\u00f0 \u00fe\u00f3tti aldrei of hvasst. Komu    \u00feeir um kveldi\u00f0 er r\u00f6kkva\u00f0 var inn til Drangeyjar."}}